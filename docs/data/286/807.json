{"author": "鄧深", "period": "宋", "type": "诗", "title": "夔府長至諸州之酒畢集每品嘗之或有味而無香或有香而無色月湖一日命酒匠置大甕悉以酒投其中而和之不費麯糵逡巡而化洗盞一吸奇絕出於意外于是從新封泥名之曰十州春請以七言賦之", "paragraphs": ["樽中賢聖雜然陳，點化須臾清且醇。", "味壓宜城九醞酒，名高夔府十州春。", "投丸仙子難爭手，合麯香山未盡神。", "從事有靈應自慶，而今十部萃吾身。"]}