{"author": "李薰", "period": "宋", "type": "诗", "title": "丙寅歲秋再抵長松奉等慈師入城作詩記一時事", "paragraphs": ["前來送師歸，今日迎師去。", "送迎我何勞，師乃困行路。", "天公將歸誰尤，耗斁此下土。", "一水禍未忘，旱勢復如許。", "小民惟怨咨，惜莫知其故。", "徑須憑佛力，庶可回帝怒。", "自憐操持約，一念寄香縷。", "氤氳才上徹，雲色暗窗戶。", "數聲跳珠急，忽已忘處所。", "老僧笑謂我，水旱要有數。", "德非與天通，造請輒違拒。", "官豈真德人，天意遽相與。", "更看鞭雷公，滂沛逐飛馭。", "定身固如如，未始間行住。", "抗走不少停，政恐塵埃污。", "傾心太平日，十五一風雨。", "官既罷迎送，師亦得安處。", "我聞低頭謝，勤爾相誨語。", "作詩書長松，來者尚有取。"]}