{"author": "陸游", "period": "宋", "type": "诗", "title": "予出蜀日嘗遣僧則華乞籤于射洪陸使君祠使君以老杜詩爲籤予得遣興詩五首中第二首其言教戒甚至退休暇日因用韵賦五首  其四", "paragraphs": ["孤雲起江郊，萬木酣天風。", "水鳥何所恨，終夜號菰叢。", "我興視中庭，北斗挂寒空。", "誰言秋夜長，明星已生東。", "丈夫老憂國，百慮蟠胸中。"]}