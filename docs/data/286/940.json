{"author": "趙夔", "period": "宋", "type": "诗", "title": "桂山諸巖歌", "paragraphs": ["秦皇開郡爲桂林，古號名邦五嶺陰。", "山琢玉簪攢萬疊，江分羅带繞千尋。", "青青四顧列羣山，生自天工巧若𨬖。", "玲瓏拔地聳層秀，崢嶸嵯峨星斗間。", "其中有巖十二所，伏波靈顯存祠宇。", "顔公讀書窟室中，疊彩北山如列布。", "何年龍隱沖霄去，鱗鬣形模鑱石路。", "仙人劉公飛升時，巖壁宛然遺舊題。", "穿雲仙跡次左右，□虛道氣多南溪。", "白雉聽經生人類，蕭寺豐碑有元記。", "信知一性無不通，石竇陰陰苔蘚蒙。", "西南中隱尤勝絕，穿處得名因呂公。", "曾公程公皆舊跡，遺愛在民傳古昔。", "沈沈巖谷有餘光，炎方勝槩神難藏。", "週迴不遠郛郭下，輪蹄追賞何忙忙。"]}