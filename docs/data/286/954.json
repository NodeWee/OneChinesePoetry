{"author": "李薰", "period": "宋", "type": "诗", "title": "三月四日遊大雲寺分韻得三字佛龕多題名韋獨抗段文昌李景讓鄭愚四人者可考王文穆呂正閔治平嘉祐間過此亦有筆迹因以詩記", "paragraphs": ["野寺依絕壁，化身滿諸龕。", "後前莽難測，千億紛相參。", "妙斲謝斤斧，高樓軼烟嵐。", "旁行栗危棧，俯瞰驚深潭。", "歲月浸荒老，苔蘚爭封函。", "亦有好事者，增飭施朱藍。", "經營定自圖，諜雅奚未暗。", "款識或可辨，上下試與探。", "遠徵固寂寞，近取才二三。", "開元韋庶子，剖符劍之南。", "咄嗟檀施開，至今爲美談。", "墨卿少羈窶，節旄晚毿毿。", "樂和盛家法，國垢猶包含。", "鄭氏雖世儒，蠻禍竟莫戡。", "舊相粵冀級，經從各停驂。", "翰林寵則多，御史德豈慚。", "數公方盛壯，厥聲實訏覃。", "紛華竟安在，人壽無彭聃。", "彼石尚云朽，吾生諒何堪。", "華前一笑粲，現此優波曇。", "稽首識歸處，徑欲投佩簪。", "蠢蠢誰汝縛，竊食如春蠶。", "祓除偶辰巳，風景清且酣。", "相引著勝地，佛日况可貪。", "敢誇一醉富，庶解憂心惔。", "因歌以記之，放筆書僧菴。"]}