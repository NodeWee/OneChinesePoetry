{"author": "陸游", "period": "宋", "type": "诗", "title": "秋夜讀書", "paragraphs": ["門前客三千，帳下兵十萬。", "人生可意事，隨手風雨散。", "不如一編書，相伴過昏旦。", "豈惟洗貧病，亦足捍患難。", "老夫垂八十，巖電尚爛爛。", "孤燈對細字，堅坐常夜半。", "吾兒幸能繼，書亦未殘斷。", "安知不遭時，清廟薦玉瓚。", "不然老空山，亦足化里閈。", "我死斯言存，觀者有追嘆。"]}