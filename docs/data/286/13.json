{"author": "陸游", "period": "宋", "type": "诗", "title": "予出蜀日嘗遣僧則華乞籤于射洪陸使君祠使君以老杜詩爲籤予得遣興詩五首中第二首其言教戒甚至退休暇日因用韵賦五首  其一", "paragraphs": ["我幼入家塾，結髮知苦心。", "稍長謬聞道，篤守至于今。", "淡然朱絲弦，三嘆有遺音。", "詎敢負所學，枉尺求直尋。", "彼哉孔光輩，千載污儒林。"]}