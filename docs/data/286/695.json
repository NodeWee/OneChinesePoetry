{"author": "鄧深", "period": "宋", "type": "诗", "title": "諸人集予貧樂軒賞花以直把春賞酒都將命乞花爲韻深得把字", "paragraphs": ["旭日釀融和，化工幻夭冶。", "吾家最岑寂，亦有花枝亞。", "光浮蝶翅動，香倩蜂鬚惹。", "名傳文中譜，品入趙昌畫。", "春歸不可挽，恐被東風嫁。", "急呼我輩人，趺坐花陰下。", "雖無裙可幄，賴有草堪藉。", "但愁歡未闌，酒盡不容把。", "明年長安城，走馬逐東野。"]}