{"author": "游何", "period": "宋", "type": "诗", "title": "紹興乙丑秋仲冒雨獨游陽華巖勝絕未讓淡山巖恨古今詩人未有奇句潏上游何臨清流以賦之且棕鞋桐帽悵不一陪浮溪先生金華居士以徜徉", "paragraphs": ["西風卷癡雲，欲壓不墮地。", "化作碧孱顔，融結在空際。", "是名陽華巖，造物一何異。", "東山雨脚斷，明月招我至。", "傍窺嵌竇深，密恐鬼神閟。", "細度泬寥風，舊無卑濕氣。", "虛閣架其中，榜以浮嵐美。", "下有潺湲谿，翻雪轟雷比。", "閣背兩橋分，巖脇雙龍起。", "石如纓絡垂，整整翠緌委。", "又如鼙鼓形，撾擊聲頗厲。", "溪水相與喧，鏜鞈亂宮徵。", "巖窮天忽開，木杪風自靡。", "坐久髮毛寒，興逸詩語綺。", "無人共一尊，有客自千里。", "山僧頗慇勤，相伴亦忘寐。", "拂石要題詩，揮毫留漢隸。"]}