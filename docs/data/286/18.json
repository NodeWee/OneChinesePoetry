{"author": "陸游", "period": "宋", "type": "诗", "title": "悲歌行", "paragraphs": ["有口但可讀離騷，有手但可持蟹螯。", "人生墮地各有命，窮達禍福隨所遭。", "嗟予一世蹈謗藪，洶如八月秋江濤。", "尊拳纔奮肋已碎，曹射箭盡弓未弢。", "形尪骨悴吹可倒，摧拉未足稱雄豪。", "一身百憂偶得活，殘年幸許歸蓬蒿。", "時時照水輒自笑，霜顱雪頷不可薅。", "脫身仕路棄衫笏，如病癬疥逢爬搔。", "見事苦遲已莫悔，監戒尚可貽兒曹。", "勉騎款段乘下澤，州縣豈必真徒勞。"]}