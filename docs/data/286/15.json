{"author": "陸游", "period": "宋", "type": "诗", "title": "予出蜀日嘗遣僧則華乞籤于射洪陸使君祠使君以老杜詩爲籤予得遣興詩五首中第二首其言教戒甚至退休暇日因用韵賦五首  其三", "paragraphs": ["少壯不自料，慷慨志四方。", "謝病還故山，始覺白日長。", "命薄類蟬翼，功名安可望。", "狐狸不足問，力不當豺狼。", "惟有卧釣船，仰看白鷺行。"]}