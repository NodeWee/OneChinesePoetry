{"author": "龐謙孺", "period": "宋", "type": "诗", "title": "表侄趙文鼎監稅傳老拙所定九品杜詩說正宗作詩告之", "paragraphs": ["平生竭力參詩句，久矣冥搜見機杼。", "豈惟藴蓄徹遮欄，要使幽深盡呈露。", "君今學詩叩妙理，頗已具眼識精粗。", "他年陶冶融心神，好與造化開門戶。", "讀之便感誰使然，若見其事在其處。", "會須體物奪天機，便可分庭抗李杜。", "風騷樂府久寂寞，但見坡谷正馳騖。", "君才妙齡中科選，第恐此道非先務。", "詩分九品吾所創，妄與正宗闢行路。", "君今持此欲誰論，勿使羣言生謗怒。"]}