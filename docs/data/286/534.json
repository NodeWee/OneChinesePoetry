{"author": "王灼", "period": "宋", "type": "诗", "title": "大雷雨中舟過蒼溪懷杜子美", "paragraphs": ["疾雷欲破嶽，疾風欲翻海。", "昏昏雲氣中，稍辨□𡾋嵬。", "飄雨雜飛雹，蓬屋響珠琲。", "舟子紛相呼，□篙入旁匯。", "罅漏何所避，庶幾無大悔。", "萬鈞寄弱纜，掣斷危可待。", "過午天氣佳，起視江浼浼。", "書生强遊衍，有神司其罪。", "不見少陵翁，蒼溪遺句在。", "我老更可憎，比翁窮十倍。"]}