{"author": "金君卿", "period": "宋", "type": "诗", "title": "寄題張秀才此君亭", "paragraphs": ["羣山四向盤青雲，山足一徑縈雲根。", "拂雲截徑敞軒檻，檻外百卉鋪重茵。", "矜春哆哆弄顔色，散漫紅紫何紛紛。", "主人養高不累俗，欲以清節遺子孫。", "剪花芟草植修竹，半卷畫籜含霜筠。", "漸迎風露竟百畝，碧油黕地無纖塵。", "對之氣思自瀟灑，行吟足以窮朝曛。", "吾居接境未始到，手馳大筆胡能云。", "勸子無渝歲寒操，惟日虛心比此君。"]}