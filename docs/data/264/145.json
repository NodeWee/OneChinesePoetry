{"author": "蔡襄", "period": "宋", "type": "诗", "title": "提刑司封以鄰霄臺佳什垂示輒成拙篇以答厚貺", "paragraphs": ["峭拔幾千仞，孤高無四憐。", "低回傾北斗，突兀起東閩。", "締結青雲上，登臨滄海濱。", "溪山來面勢，歌吹徹穹旻。", "子夜先看日，陰崖後得春。", "三韓空瑣碎，萬落自埃塵。", "使者風流在，詩人格調新。", "驪珠忽投我，神筆動驚人。", "平昔持州契，于今識路津。", "去天知不遠，咫尺仰威神。"]}