{"author": "强至", "period": "宋", "type": "诗", "title": "寒食安厚卿具酒饌邀數君子遊壓沙寺觀梨花獨蘇子由不至詩來命座客同賦予既次韵和之明日上巳安復置酒招予與蘇又明日清明予屈二君爲射飲之會而蘇君仍用前韵作詩見及予亦復和", "paragraphs": ["花前爛醉如泥淤，猶恐花過嗟空株。", "壓沙梨開百頃雪，春晚未賞計已疏。", "厚卿置酒趁寒食，蜂喧蝶鬧人意蘇。", "林間把盞誰我侑，鳥歌聲滑如溜珠。", "魏都風流重行樂，艷妝麗服明郊墟。", "我初聞招便勇往，恨不插翼附駿駒。", "峨眉夫子趣獨異，靜坐幕府煩邀呼。", "車公不到座寂寞，大句落紙來須臾。", "樽邊弄筆輒强和，布鼓乃敢當雷車。", "主人明朝復命客，是日禊事修祓除。", "日涵花氣暖不散，酒力易著起要扶。", "清明予亦飲射圃，罰觶屢困辭不辜。", "杯盤一飽藉脫粟，那有白飯餘君奴。", "梨花好在期共醉，功名身外終何如。"]}