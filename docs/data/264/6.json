{"author": "强至", "period": "宋", "type": "诗", "title": "丙午寒食厚卿置酒壓沙寺邀諸君觀梨花獨蘇子由不至以詩來邀席客同作予走筆依韵和之", "paragraphs": ["種梨易長地舊淤，春風一掃無枯株。", "沙頭古寺枕城角，樓殿自與人迹疏。", "看花置酒三月破，點檢座客惟欠蘇。", "酒酣花底不知處，恍若身世游蕊珠。", "銅臺割據古豪盛，樂事已去惟邱墟。", "直須及時結勝賞，莫局官事同轅駒。", "林僧迎我屢前揖，野鳥避客遥相呼。", "咸陽有花遠莫見，豈若此地來須臾。", "風前嗅雪不宜緩，春芳過眼猶奔車。", "繁枝向月合照映，亂片落地無掃除。", "樽邊酩酊不復計，馬上倒載聊拚扶。", "子由閉戶自懶出，花與雙眼知何辜。", "天姿必欲貴純白，紅杏可婢桃可奴。", "君詩險絕不容和，梁園騁思慚相如。"]}