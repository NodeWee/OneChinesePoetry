{"author": "金君卿", "period": "宋", "type": "诗", "title": "文相生日", "paragraphs": ["羲御三星次，堯蓂九葉開。", "霄躔符有道，天驥下呈才。", "氣思淩諸謝，淵源過二崔。", "光華逢日月，騰躍契雲雷。", "迅步登文階，嚴聲凜柏臺。", "幽潛均照燭，精膽破姦回。", "地重圖書府，人瞻柱石才。", "堂基峻廉陛，鼎味仰鹽梅。", "師鉞方謀郄，樞庭喜得裴。", "往平蛟穴去，還入鳳池來。", "元化經綸內，真儒事業恢。", "威名攝窮裔，美利澤枯荄。", "陰德天須佑，精誠日可迴。", "祥光纔偶聖，妖彗不爲災。", "全粹圭無玷，晶明斗有魁。", "龍旆聊偃息，鴻渚暫徘徊。", "重倚周分陝，豐功稷啟邰。", "國醫先藥石，廟酌首罇罍。", "促召君前膝，圖勳位正槐。", "羣情欣愛日，憸黨極寒灰。", "王禮修嘗禘，天官總貨財。", "劘民歸砥礪，播物就坯胎。", "動植逢時若，君臣詠喜哉。", "兩京繄屏翰，大政輟公台。", "上德皆宣布，邦經一製裁。", "人和鳬煦藻，兵肅鴈銜枚。", "誕月君恩重，娛賓騎從陪。", "寒飈從激冽，喬嶽鎮崔嵬。", "金鑑光長滿，霜松勁不摧。", "下寮違几席，並寒走風埃。", "勞瘁魚將涸，覉孤雉在䍙。", "何當備驅策，猶冀竭駑駘。", "共慶歌巖石，無階獻壽杯。", "矧留天睠久，行聽璽書催。", "黼衮榮三入，膏霖霈九垓。", "如收東閣士，願與北山萊。"]}