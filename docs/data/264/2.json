{"author": "强至", "period": "宋", "type": "诗", "title": "和樓志國范君武讀胡尉臨安所獲顔魯公書斷碑", "paragraphs": ["書名唐世凡幾人，魯公運筆獨有神。", "當年一字百金直，異代儻獲宜爾珍。", "公嘗道直不容內，江湖出走刺史輪。", "東南揮翰落幾郡，在處巨蹟刊堅珉。", "石堅字巨未應泐，旋復五代遺荒屯。", "州鎮尋兵寺觀火，缺碑毀碣埋泥塵。", "乾坤豈亦愛字寶，不使久屈卒不伸。", "脗合陰假好事手，得此斷石溪山垠。", "苔封土蝕初莫省，一洗爛若開三辰。", "不由名氏驗體法，氣質渾厚知顔筋。", "點端屹如泰山立，畫勁森似長戟陳。", "寧同棗木浪傳刻，少陵尤惡肥失真。", "蒼茫疑聞地靈泣，爲失此石后土貧。", "好事得之不自有，能廣墨本遺其倫。", "始從君武愜傳玩，大句感發驚儒紳。", "寫公勛德無一欠，何必讀史勞吾唇。", "青衫志國繼高唱，首論書法詞逾新。", "末言公忠死賊刃，不覺憤淚霑予巾。", "昔人謂書乃心畫，浮沉直撓皆相循。", "公心遠可此書鑒，體不姿媚一以淳。", "嚴嚴古氣自盤薄，宜汝希烈不得臣。", "雖云筆力奪元化，濟以忠誼重萬鈞。", "後來忠誼弗公學，磨鉛臨帖虛終身。", "李斯篆隸豈不好，彰彰奸迹流自秦。", "乃知一藝不獨善，所貴名節堅松筠。", "魯公之書以名貴，歷代共寶無沉堙。"]}