{"author": "梅堯臣", "period": "宋", "type": "诗", "title": "汝南江鄰幾云鄎南並淮浮光山有張隠居種松檜於其上養母甚孝時有猛獸馴庭中又郡西麻田山土沃泉美久不墾有劉叟者闢而居之近董氏黄氏欲買土爲鄰故江有慕之之作予輒次其韻", "paragraphs": ["峨峨淮山上，中有隠者棲。", "不知松檜下，但見虎豹蹊。", "人羣固已遠，樵客入猶迷。", "且奉采蘭養，應無抱玉啼。", "麻田異麻源，石路春無泥。", "高士不近俗，更在西嶺西。", "石泉飲自足，深壑無人躋。", "不學淮南王，安問犬與雞。", "二人逍遥性，所樂唯杖蔾。", "復有來慕鄰，他年寧答嵇。", "願君且勉職，聖世未易暌。"]}