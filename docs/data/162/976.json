{"author": "梅堯臣", "period": "宋", "type": "诗", "title": "麥門冬內子吳中手植甚繁鬰罷官移之而歸不幸內子道且亡而茲草亦屢枯今所存三之一耳遂感而賦云", "paragraphs": ["香草葉常碧，本生巖澗邊。", "佳人昔所愛，移植堂堦前。", "自吳北歸梁，復以盆盎遷。", "佳人路中死，此草未忍捐。", "與我日憔悴，根不通下泉。", "勤勤爲澆沃，稍見萌穎鮮。", "終當置墳側，長茂松柏埏。"]}