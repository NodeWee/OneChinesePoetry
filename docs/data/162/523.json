{"author": "梅堯臣", "period": "宋", "type": "诗", "title": "送師厚歸南陽會天大風遂宿高陽山寺明日同至姜店", "paragraphs": ["往日送子春風前，春風酣酣杏正妍。", "今來送歸秋風後，秋風摵摵沙滿川。", "馬鬣斜傾毛瑟縮，馭吏噤唫足後先。", "弊裘吹裂寒入骨，枯株磨戛火欲燃。", "忽逢古寺出巖腹，與君下馬相留連。", "殿堂高下就山勢，松柏森聳侵雲巔。", "長廊落葉卷若掃，丈室垂幔翻如褰。", "像塑神母乳九子，抱携撫玩皆可憐。", "却令遠客自生念，欲見幼稚心煩煎。", "擁爐對坐日昏黑，龕燈共借僧榻眠。", "雖然覆衣冷如鐵，不及在家貧無氊。", "曲肱難寐要天曉，兩股凍痹仍筋攣。", "桹桹殘夜木魚響，起看昴畢傾西躔。", "怒號斗息東方白，童僕整肅吾將還。", "老僧掃壁持筆硯，請予强此題歲年。", "出門並轡至山店，茅屋揭盡餘尺椽。", "又據胡床一談笑，君不解飲聊開筵。", "程次都無五百里，篋中可乏一囊錢。", "拂衣頻起畏日昃，應恐慈母心懸懸。", "顧我便當江海去，却思此地何由緣。"]}