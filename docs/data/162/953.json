{"author": "梅堯臣", "period": "宋", "type": "诗", "title": "丙戌五月二十二日晝寢夢亡妻謝氏同在江上早行忽逢岸次大山遂往遊陟予賦百餘言述所覩物狀及寤尚記句有共登雲母山不得同宮處倣像夢中意續以成篇", "paragraphs": ["晝夢與予行，早發江上渚。", "共登雲母山，不得同宮處。", "何嗟不同宮，似所厭途旅。", "樹杪俯烏巢，坼鷇方仰乳。", "雄雌更守林，號噪見飛鼠。", "鼠驚豎毛怒，裊枝如發弩。", "逡巡吼風雲，遠望射巖雨。", "東南橫虹霓，萬壑水噴吐。", "下尋歸路迷，欲暮各愁語。", "忽覺皆已非，空庭日方午。"]}