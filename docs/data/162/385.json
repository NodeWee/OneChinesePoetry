{"author": "梅堯臣", "period": "宋", "type": "诗", "title": "觀博陽山火", "paragraphs": ["十月原野枯，連山起狂燒。", "高焰過危峯，飛火入遐嶠。", "玉石被焚灼，誰能見輝耀。", "猿猱失輕捷，亦不暇相弔。", "長風又助惡，怒號生萬竅。", "炎炎赤龍奔，劃劃陰電笑。", "願傾寒江潮，勢逆難沃澆。", "願傾天河水，雖順雲衢遥。", "青松心已爛，蔓草根未焦。", "小農候春鋤，寒客失冬樵。", "誰知兼并子，平陸閑肥饒。", "不易天地意，長養非一朝。"]}