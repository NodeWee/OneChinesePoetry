{"author": "梅堯臣", "period": "宋", "type": "诗", "title": "希深惠書言與師魯永叔子聰幾道遊嵩因誦而韻之", "paragraphs": ["聞君奉宸詔，瑞祝疑靈岫。", "山水聊得游，志願庶可就。", "豈無朋從俱，况此一二秀。", "方蘄建春陌，十刻殘晝漏。", "初經緱氏嶺，古柏尚鬰茂。", "却過轘轅關，巨石相撐鬭。", "夕齋禮神祠，法衮被藻繡。", "畢事登山椒，常服更短後。", "從者十數人，輕齎不爲陋。", "是時天清陰，力氣勇奔驟。", "雲巖杳虧蔽，花草藏澗竇。", "傍林有珍禽，驚聒若避彀。", "盤石暫憩休，泓泉助吞漱。", "上窺玉女窗，嶄絕非可構。", "下玩搗衣碪，焜耀金紋透。", "尹子體雄恔，攀緣愈習狃。", "歐陽稱壯齡，疲軟屢顛踣。", "競歡相扶持，芒屩恣踐蹂。", "八僊存故壇，三醉孰云謬。", "鄙哉封禪碑，數字昔鎸鏤。", "偶誌一時事，曷虞來者詬。", "絕頂瞰諸峯，隘然輕宇宙。", "遥思謝塵煩，欲知羣鳥獸。", "韓公傳石室，聞之固已舊。", "當時興稍衰，不暇苦尋究。", "東崖暗壑中，釋子持經咒。", "于今二十年，飲食同猿狖。", "君子聆法音，充爾溢膚腠。", "嘗期躡屐過，吾儕色先愀。", "遂乖真諦言，茲亦甘自咎。", "中頂會幾望，凉蟾皓如晝。", "紛紛坐談謔，草草具觴豆。", "清露濕巾裳，誰人苦羸瘦。", "便即忘形骸，胡爲戀纓綬。", "或疑桂宮近，斯語豈狂瞀。", "歸來遊少室，崷崒殊引脰。", "石室迢遞過，探訪仍邂逅。", "捫蘿上岑邃，僊屋何廣袤。", "乳水出其間，涓涓自成溜。", "凡骨此熏蒸，靈真安可覯。", "霞壁幾千尋，四字侔篆籀。", "咸意苔蘚文，誠爲造化授。", "標之神清洞，民俗未嘗遘。", "忽覺風雨冥，無能久瞻扣。", "怱怱遂宵征，勝事皆可復。", "俚歌縱喧譁，怪說多駮糅。", "凌晨關塞陽，追賞顔匪厚。", "窮極四百里，寧憚疲左右。", "昨朝書報予，聞甚醉醇酎。", "所嗟遊遠方，心焉倍如疚。"]}