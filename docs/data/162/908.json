{"author": "梅堯臣", "period": "宋", "type": "诗", "title": "歐陽永叔寄琅琊山李陽冰篆十八字并永叔詩一首欲予繼作因成十四韻奉答", "paragraphs": ["我坐許昌塵土中，山翠泉聲違眼耳。", "公雖被謫守滁陽，日少郡事窮山水。", "東南有風西北來，忽得書詩連數紙。", "并寄陽冰古篆字，字形矯矯龍蛇起。", "其文乃只題姓名，大曆六年春氣尾。", "報云此篆無人知，野僧好事爲公指。", "公留巖下久徘徊，公剔莓苔汲泉洗。", "點畫雖然未苦訛，霜侵風剝多皴理。", "公疑鳥迹踏蒼崖，山祇愛惜將有以。", "雲藏至今不近俗，月伴古源清且泚。", "此石公知石不知，公與前人定知己。", "墨模幾幅許傳玩，譬於玦玉終可喜。", "況復爲詩刻其下，句奇字峻驚山鬼。", "何當少得從公游，爲公揮筆寧非美。"]}