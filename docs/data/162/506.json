{"author": "梅堯臣", "period": "宋", "type": "诗", "title": "檢覆葉縣魯山田李晉卿餞於首山寺留別", "paragraphs": ["我本山水鄉，看山常不足。", "自從到官來，塵事便拘束。", "嘗聞此山寺，法宇深雲木。", "無由一來過，夢想向巖谷。", "按田趨鄰疆，跨馬涉平陸。", "良友送我行，偶與賞心屬。", "禪庭鳴白雞，祖席歌黄鵠。", "野氣逼人寒，嵐光添酒綠。", "言離非遠離，但愛交情篤。", "重游應有期，君亦行車促。"]}