{"author": "梅堯臣", "period": "宋", "type": "诗", "title": "水丘於西湖得活鯽魚三尾見遺余頃在襄城獲數尾時歐陽永叔方自乾德移滑臺留待其至且有詩後居京師蔡仲謀者亦有以贈乃思襄時所留復有詩於今三得三詠之矣", "paragraphs": ["襄城得圓鯽，留以待吾友。", "大梁又得之，始憶終按酒。", "今君復持贈，重念滁陽守。", "滁陽石瀨中，此物豈無有。", "三得實嘉遺，我敢自私口。", "口且不爭甘，事亦難利誘。"]}