{"author": "梅堯臣", "period": "宋", "type": "诗", "title": "永叔寄詩八首并祭子漸文一首因采八詩之意警以爲答", "paragraphs": ["昔聞退之與東野，相與結交賤微時。", "孟不改貧韓漸貴，二人情契都不移。", "韓無驕矜孟無靦，直以道義爲己知。", "我今與子亦似此，子亦不愧前人爲。", "北都健兒昨日至，扣門乃是所遺詩。", "上言病中初有寄，下言我詠蟠桃枝。", "盛衰開落感殘杏，暮春無事羨游絲。", "班班鳩鳴忽懷念，一掃十幅無閒辭。", "洛川花圖多品目，鬭新爭巧始可疑。", "讀書又憶石夫子，似蠶作繭誠有之。", "鎮陽歸夢北潭北，吟此八章誰謂癡。", "最後有文弔尹子，壽夭難問信所悲。", "共書大軸許傳玩，一日百展曾忘疲。", "報君亦欲齎滿軸，恐費紙墨令人嗤。"]}