{"author": "柳拱辰", "period": "宋", "type": "诗", "title": "暮春游火星巖同尹瞻聯句", "paragraphs": ["千里熙醇政，靈岩喜訪尋。", "登臨雲擁座，穿徑筍成林。", "樂逐天風遠，塵隨宿霧沈。", "綺羅紅作隊，冠蓋綠交陰。", "下顧關河小，寒知洞壑深。", "松枯存舊節，花老見初心。", "旌棨嵐光潤，罇罍野氣侵。", "朋游敦雅契，吏隠共知音。", "□愧翁歸拙，難攀子厚吟。", "城樓傳晚角，綺陌騎駸駸。"]}