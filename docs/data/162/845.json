{"author": "梅堯臣", "period": "宋", "type": "诗", "title": "乙酉六月二十一日予應辟許昌京師內外之親則有刁氏昆弟蔡氏子予之二季友人則胥平叔宋中道裴如晦各携肴酒送我于王氏之園盡懽而去明日予作詩以寄焉", "paragraphs": ["性僻交游寡，所從天下才。", "今朝誰出祖，親戚持樽罍。", "晚節相知人，唯有胥宋裴。", "所欠謝夫子，歸穰尚未迴。", "岸傍逢名園，繫舟共徘徊。", "嘉蓮如笑迎，照水呈丹顋。", "南庭莆萄架，萬乳纍將磓。", "羣卉競瑣細，紫紅相低偎。", "尋常固邂逅，孰辨落與開。", "酒闌各分散，白日將西頹。", "城隅遂有隔，北道望吹臺。"]}