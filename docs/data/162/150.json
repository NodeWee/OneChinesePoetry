{"author": "梅堯臣", "period": "宋", "type": "诗", "title": "秋日同希深昆仲遊龍門香山晚泛伊川觴詠久之席上各賦古詩以極一時之娛", "paragraphs": ["落日川上好，徘徊弄孤舟。", "鳴桹進山口，清唱發渡頭。", "淺瀨不可泝，停橈信中流。", "山樽對蒼翠，溪鳥自沉浮。", "濯足破嵐影，采菱臨芳洲。", "千龕晚煙寂，雙壁紅樹秋。", "細細石澗泉，摇摇波際樓。", "澄潭若瀉鑑，萬象已盈眸。", "康樂足清尚，惠連仍此遊。", "摘景固無遺，揮筆曾未休。", "醉來同淵明，興盡殊子猷。", "歸傍漁梁靜，行看夜火幽。", "露華初滴滴，夜吹何颼颼。", "不犯嚴城漏，誰言憐近丘。"]}