{"author": "梅堯臣", "period": "宋", "type": "诗", "title": "新安錢學士以近詩一軸見貺輒成短言用敘單悃", "paragraphs": ["早事太尉府，謬以才見論。", "身作邑中吏，日陪丞相尊。", "嵩山雲外寺，伊水渡頭村。", "泉味入香茗，松色開清罇。", "題詩人半醉，馬上景已昏。", "歸來屬後乘，冠蓋迎國門。", "悠悠失貧賤，苒苒歷凉溫。", "而今處窮僻，落莫思舊恩。", "終日自鮮適，終年長不言。", "已覺人事寡，惟聞雞犬喧。", "東風有來信，滿幅蘭與蓀。", "深知故人意，遺我滌冥煩。", "一章言罨畫，谿好如目存。", "何須到雲壑，便若遊花源。", "一一先造化，可以輕瑶琨。", "成誦今在口，願將醒病魂。"]}