{"author": "梅堯臣", "period": "宋", "type": "诗", "title": "公度以余嘗語洛中花品而此邦之人多不敢言花於余今又風雨經時花期遂過作詩以見貽故次其韻", "paragraphs": ["去年三月來吳中，欲擬看花無與從。", "今年二月花偏早，發作無節雨與風。", "前時晴明要尋賞，謂夸洛陽多不容。", "我心豈是限南北，美好未必須深紅。", "姚黄魏品若盡有，春色定應天下空。", "因君見贈又及此，莫怪還思澗水東。"]}