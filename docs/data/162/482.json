{"author": "梅堯臣", "period": "宋", "type": "诗", "title": "永叔自南陽至余郊迓焉首訪謝公奄然相與流涕作是詩以寫懷", "paragraphs": ["郭門臨汝水，鏡色入高衢。", "鞍馬過其上，塵襟蕩已無。", "及郊逢故友，出涕各霑襦。", "神物喪頭角，空存尾與軀。", "溝木失匠斲，誰施藍與朱。", "並轡不能語，斯文其已夫。", "歸來授予館，自爲炊彫胡。", "且勿厭茲會，日月易以徂。"]}