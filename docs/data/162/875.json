{"author": "梅堯臣", "period": "宋", "type": "诗", "title": "方在許昌幕內弟滁州謝判官有書邀余詩送近聞歐陽永叔移守此郡爲我寄聲也", "paragraphs": ["從事滁陽去，寄音苦求詩。", "吾詩固少愛，唯爾太守知。", "不敢輒所拒，勉勉作此辭。", "山城本寂寞，物色同淮夷。", "淮俗舊輕僄，未識遠博宜。", "無將麟在郊，便欲等文貍。", "爾去事太守，當矯庸庸爲。", "伊人道義富，嘗立天子墀。", "我輩在蟻垤，難謂太華卑。", "又若游蹄涔，安見滄海涯。", "况於爾實親，告爾爾勿疑。"]}