{"author": "梅堯臣", "period": "宋", "type": "诗", "title": "余之親家有女子能點酥爲詩并花果麟鳳等物一皆妙絕其家持以爲歲日辛盤之助余喪偶兒女服未除不作歲因轉贈通判通判有詩見答故走筆酬之", "paragraphs": ["翦竹纏金大於掌，紅縷龜紋挑作網。", "瓊酥點出探春詩，玉刻小書題在牓。", "名花雜果能眩真，祥獸珍禽得非廣。", "礧落男兒不足爲，女工餘思聊可賞。"]}