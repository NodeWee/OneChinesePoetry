{"author": "顧況", "period": "唐", "type": "诗", "title": "上古之什補亡訓傳十三章", "paragraphs": ["十月之郊，羣木肇生。", "陽潛地中，舒達句萌。", "曀其蔚兮，不可以遊息。", "乃熂蒺藜，乃夷荆棘。", "乃繇彼曲直，匠氏度思。", "登斧以時，澤梁蓁蓁。", "無或夭枝，有巨根蔕。", "生混茫際，呼吸羣籟。", "萬人揮斤，坎坎有厲。", "陸遷水濟，百力殫弊。", "審方面勢，姑博其製。", "作爲公室，公室既成。", "禦燥濕風日，棟之斯厚。", "榱之斯密，如翼于飛。", "如鱗櫛比，繚以周墉。", "墄以崇階，俯而望之。", "矗與雲齊，嘯砆碔砆。", "藻井旋題，丹素之燝兮。", "椒挂之馥兮，高閣高閣。", "珠綴結絡，金鋪爛若。", "不集于鳥雀，繪事告畢。", "賓筵秩秩，乃命旨酒琴瑟。", "琴瑟在堂，莫不靜謐。", "周環掩闢，仰不漏日。", "冬日嚴凝，言納其陽。", "和風載昇，夏日鬱蒸。", "言用于陰，涼封颯興。", "有匪君子，自賢不已。", "乃夢乘舟，乃夢乘車。", "夢人占之，更爽其居。", "炎炎則移，皎皎則虧。", "木實之繁兮，明年息枝。", "爰處若思，胡寧不爾思。"]}