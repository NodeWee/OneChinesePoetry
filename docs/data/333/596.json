{"author": "顧況", "period": "唐", "type": "诗", "title": "上古之什補亡訓傳十三章", "paragraphs": ["燕燕于巢，綴葺維戊。", "甲兮乙兮，不宜有謬。", "飛龍在天，雲掩于斗。", "曷日于雨，乃曰庚午。", "彼日之差，亦孔斯醜。", "昔在羲和，湎淫不修。", "我筮我龜，莫我告繇。", "胤廼征之，彝倫九疇。", "君子授律，是禡是禷。", "三五不備，罔克攸遂。", "惠此蒸人，毋廢爾事。", "爾莫我從，維來者是冀。"]}