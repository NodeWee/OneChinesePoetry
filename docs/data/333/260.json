{"author": "劉太真", "period": "唐", "type": "诗", "title": "顧十二況左遷過韋蘇州房杭州韋睦州三使君皆有郡中燕集詩辭章高麗鄙夫之所仰慕顧生既至留連笑語因亦成篇以繼三君子之風焉", "paragraphs": ["寵至乃不驚，罪及非無由。", "奔迸歷畏途，緬貌赴偏陬。", "牧此彫弊甿，屬當賦斂秋。", "鳳興諒無補，旬暇焉敢休。", "前日懷友生，獨登城上樓。", "迢迢西北望，遠思不可收。", "今曰車騎來，曠然銷人憂。", "晨迎東齋飯，晚度南溪遊。", "以我碧流水，泊君青翰舟。", "莫將遷客程，不爲勝境留。", "飛札謝三守，斯篇希見酬。"]}