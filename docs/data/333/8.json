{"author": "皇甫冉", "period": "唐", "type": "诗", "title": "與張補闕王鍊師自徐方清路同舟南下於臺頭寺留別趙員外裴補闕同賦雜題一首", "paragraphs": ["朝朝春事晚，泛泛行舟遠。", "淮海思無窮，悠揚煙景中。", "幸將仙子去，復與故人同。", "高枕隨流水，輕帆任遠風。", "鐘聲野寺逈，草色故城空。", "送別高臺上，裴回共惆悵。", "懸知白日斜，定是猶相望。"]}