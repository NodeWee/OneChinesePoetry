{"author": "費冠卿", "period": "唐", "type": "诗", "title": "答蕭建", "paragraphs": ["自地上青峰，懸崖一萬重。", "踐危頻側足，登塹半齊胸。", "飛狖啼攀桂，遊人喘倚松。", "入林寒㾕㾕，近瀑雨濛濛。", "徑滑石稜上，寺開山掌中。", "幡花撲淨地，臺殿印晴空。", "勝境層層別，高僧院院逢。", "泉魚候洗鉢，老玃戲撞鐘。", "外戶憑雲掩，中廚課水舂。", "搜泥時和麪，拾橡半添穜。", "渡壑緣槎險，持燈入洞窮。", "夾天開壁峭，透石蹙波雄。", "澗藹清無土，潭深碧有龍。", "畬田一片淨，谷樹萬株濃。", "野客登臨慣，山房幽寂同。", "寒爐樹根火，夏牖竹稍風。", "邊鄙籌賢相，黔黎託聖躬。", "君能棄名利，歲[晏]一相從。"]}