{"author": "孔平仲", "period": "宋", "type": "诗", "title": "文選集句寄慎思交代學士慎思遊岳老夫守舍敘述遊舊慎問交承與夫舍舟登陸之策俱在此矣", "paragraphs": ["鄧生何感激，志尚好書詩。", "清機發妙理，言論準宣尼。", "翰墨時間作，文雅縱橫飛。", "彌年缺相從，夢想見容輝。", "自昔同寮寀，恩愛兩不疑。", "潔身躋秘閣，携手游郊畿。", "一麾乃出守，桑梓有餘輝。", "濡迹涉江湘，將就衡陽棲。", "渺渺孤舟游，洲渚既淹時。", "鳳凰集南嶽，平生遂幽期。", "岩峭嶺稠疊，高高入雲霓。", "企石挹飛泉，陵岡掇丹荑。", "即事既多美，游子澹忘歸。", "春仲尚未發，悠悠隔山陂。", "今我惟困蒙，處身孤且危。", "顧影悽自憐，悄悄令人悲。", "一心抱區區，知音世所希。", "塊然守空堂，高窗時動扉。", "仰視浮雲翔，密雨如散絲。", "中夜撫枕歎，軒車來何遲。", "傾想遲嘉音，會合何時諧。", "借問下車日，臨路猶遲迴。", "春江壯風濤，漁潭霧未開。", "肅此塵外軫，以副饑渴懷。"]}