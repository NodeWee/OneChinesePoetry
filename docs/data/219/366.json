{"author": "孔平仲", "period": "宋", "type": "诗", "title": "城東作", "paragraphs": ["九江非吾土，久寓忘羈棲。", "丘墳之所宅，舍此亦安歸。", "錢官最閒暇，因得治其私。", "松楸鬰在望，時復至郊圻。", "駕言上東原，藹藹晨露晞。", "草木新過雨，秀色可療饑。", "念此道旁民，散居在山蹊。", "新秋百物熟，入城各有携。", "芋迸紫卵壯，薑抽紅笋肥。", "欓香憶烹鯉，稻白想流匙。", "養生無不有，美味仍及時。", "此土遂可老，行當結茅茨。", "雲水有深約，塵埃無盡期。", "人生適意耳，富貴亦何爲。"]}