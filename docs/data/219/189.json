{"author": "孔平仲", "period": "宋", "type": "诗", "title": "余比見管勾太平觀劉朝奉見嫌太盛教以一食之法自用有效因以告子由且進先耆後欲之說蒙示長篇竊服高致謹再用元韵和寄", "paragraphs": ["廬山九江南，勝隠類王屋。", "中有劉先生，逃榮棄朱轂。", "我嘗問持養，次第蒙攝伏。", "操心要常存，尤戒忌追逐。", "教人啖火棗，喻世指風燭。", "一從屏晚膳，已覺失頤肉。", "諒能早如此，盎自有餘粟。", "寢甘無復夢，行健不須竹。", "華池涌清波，漱飲每充足。", "當使百靈朝，如聞九蟲哭。", "欲塵亦遂掃，由味方有觸。", "甘肥自煎熬，其毒甚回祿。", "願公亦澹薄，同享秀眉福。", "丈夫貴决烈，安得猶碌碌。", "淘沙始見金，椎石方逢玉。", "所以老氏言，爲腹不爲目。", "未能便仙去，輕舉隨白鵠。", "且保臨老年，眼明腰不曲。"]}