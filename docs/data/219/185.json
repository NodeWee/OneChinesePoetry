{"author": "孔平仲", "period": "宋", "type": "诗", "title": "子明棋戰兩敗輸張遇墨并蒙見許夏間出篋中所藏以相示詩索所負且堅元約", "paragraphs": ["平生性好墨，以此爲晝夜。", "陳玄爾何爲，能使我心化。", "四方購殊品，十倍酬善價。", "江南號第一，易水乃其亞。", "古錦綴爲囊，香羅裁作帕。", "精粗校白黑，情僞考真詐。", "欣然趣自得，其樂勝書畫。", "英英清河公，風格繼王謝。", "語舊則鄉邦，論親乃姻婭。", "前時偶休澣，亟之城南舍。", "所嗜與我同，奇蓄乃自詫。", "奕秋約籌局，張遇賭龍麝。", "貪多而務得，廉遜或不暇。", "鉛刀試一割，駑足效十駕。", "决勝有如兵，必爭還似射。", "黑雲半離披，玉馬恣蹂藉。", "初鳴已驚人，再鼓遂定霸。", "物情矜俊捷，天幸蒙假借。", "功成不自高，垂首甘褻駡。", "但當償所負，然諾重嵩華。", "彎弓既有獲，豈不願鴞炙。", "滌硯俟見臨，倒屣出相迓。", "陵尊且犯貴，此罪在不赦。", "更許觀篋中，前期指朱夏。"]}