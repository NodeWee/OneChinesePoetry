{"author": "孔平仲", "period": "宋", "type": "诗", "title": "晦之詩尤瘧鬼某意鬼不能爲端士害奉酬作詩", "paragraphs": ["吾聞烈士仗忠信，出入鬼神皆避逃。", "維彼小人鬼所狎，祟異皆自不善招。", "晦之履行並仁義，常揭名教爲己操。", "天將大任預連蹇，薄宦南州初折腰。", "劬勞戴星出視事，冒突瘴霧匪一朝。", "浸淫不制偶成疾，愁臥漳浦擁敝袍。", "有時體燥似灼火，憤怒索筆爲長謠。", "句中有意譴瘧鬼，詞氣凌鑠吏部高。", "予竊料君所守正，彼鬼何者能爲妖。", "幽明路異不相忤，有疾自是疏攝調。", "强飯進藥姑自愛，勿惑異說心空摇。", "菊花未落遲君出，猶可共醉樽中醪。"]}