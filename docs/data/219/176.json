{"author": "孔平仲", "period": "宋", "type": "诗", "title": "因讀黄魯直所與周法曹詩詩與字俱好以此寄之", "paragraphs": ["魯直之文如電坼霜開，魯直之書如雨行冰散。", "駸駸步驟日加遠，與子三年不相見。", "庭柯未長一尺圍，起視孤標插星漢。", "昨朝誦子所作詩，使我自失長嗟嘆。", "我衰力薄空辛勤，直欲爲子焚筆研。", "此才不使重臺閣，四十青衫尚爲縣。", "南山積雪玉倚空，高亭壓城天北風。", "安得與子跨飛鴻，與我共哦清景中。", "鏘金紆紫世不空，豪傑卓犖豈易逢。", "願言與子長相從，四方上下爲雲龍。"]}