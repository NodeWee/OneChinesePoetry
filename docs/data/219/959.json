{"author": "孔平仲", "period": "宋", "type": "诗", "title": "承芸叟寄示新詞一篇以此寄謝揚子云書亦有色乎此亦書之色也", "paragraphs": ["綺羅敷色新出機，嵩洛神秀鍾妙詞。", "關西子弟多習武，博學能文君最奇。", "目中無雙成器早，少小玉立誰瑕疵。", "天王母后親選擢，抱道韞德將發施。", "朝中議論太真樸，湖南威鳳翅小垂。", "屈申后先皆有數，此理昭昭君自知。", "芰荷堆綠珠露冷，蘭杜秋香風正吹。", "征鴻南飛燕北去，晚去瀟湘君未歸。"]}