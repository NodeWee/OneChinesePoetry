{"author": "孔平仲", "period": "宋", "type": "诗", "title": "守倅自開元觀食起欲往紫極宮道過余之家園乃屈同游太守自以爲能知地形余故議卜居之處也以詩謝焉", "paragraphs": ["東已窺丹井，西將造嘿軒。", "半途留使騎，枉道至家園。", "敗葉深埋砌，清陰密擁門。", "生涯爲廢宅，景物似荒村。", "經始慚謀拙，臨軒肯屈尊。", "竹間煩佇立，高誼見公存。"]}