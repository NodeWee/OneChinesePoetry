{"author": "哀长吉", "period": null, "type": "词", "title": "瑞鹤仙", "paragraphs": ["天基佳节後。", "又诗咏嵩生，贤歌天佑。", "千龄运非偶。", "庆一堂风虎，云龙感召，相门华胄。", "盛少屈、一钱太守。", "听吏歌、一迳棠阴，民颂两岐麦秀。", "知否。", "海峰天柱，道骨仙风，总天所授。", "席虚机右。", "金瓯下，署名久。", "伫泥封飞下，沙堤归去，指日家声复旧。", "年年献、金鉴千秋，玉卮万寿。"]}