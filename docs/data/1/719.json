{"author": "方岳", "period": null, "type": "词", "title": "沁园春", "paragraphs": ["有美人兮，铁石心肠，寄春一枝。", "喜藓生龙甲，那因雪瘦，月横鹤膝，不受寒欺。", "云卧空山，梦回孤驿，生怕渠嗔未敢诗。", "江头路，问销魂几许，索笑何时。", "赋成字字明珠。", "君莫倚、家风旧解题。", "叹水曹安在，飘然欲去，逋仙已矣，其与谁归。", "烟雨愁予，江山老我，毕竟岁寒然後知。", "微酸在，尽危谯斜倚，残角孤吹。"]}