{"author": "李曾伯", "period": null, "type": "词", "title": "贺新郎", "paragraphs": ["岭蜀天涯路。", "忆前年、担簦西上，旌麾南去。", "谁谓潇湘还解后，重对灯前笑语。", "挺乔木、森森犹故。", "梅外柳边官事了，记牢之、曾著元戎府。", "聊访问，旧游处。", "酒边不用伤南浦。", "为亭、百年门户，正烦宗主。", "见说君王方旰食，借箸哺应为吐。", "这官职、二郎须做。", "若见时贤询小阮，愿早携、耕春雨。", "嗟矍铄，恐迟暮。"]}