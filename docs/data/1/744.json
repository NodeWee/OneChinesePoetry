{"author": "方岳", "period": null, "type": "词", "title": "酹江月・念奴娇", "paragraphs": ["花风初逗，喜边亭依旧，春闲营柳。", "烟草隋宫歌舞地，谁遣万红围绣。", "结酒因缘，装春富贵，也要经纶手。", "笙箫声里，一江晴绿吹皱。", "是处羽箭如飞，那知鹤府，花压阑干昼。", "油幕文书谈笑了，馀事尽堪茶酒。", "报答东风，流连西日，绿外沈吟久。", "与春无负，醉归香满襟袖。"]}