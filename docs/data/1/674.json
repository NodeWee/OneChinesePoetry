{"author": "李曾伯", "period": null, "type": "词", "title": "沁园春", "paragraphs": ["六十衰翁，更加二龄，此何等时。", "不退寻岩壑，相安耕钓，重来岭峤，犹事驱驰。", "绝类文渊，当年矍铄，上马据鞍奚所为。", "偏怜处，是难堪潦雾，水际鸢飞。", "云台铜柱空题。", "奈床下伊人心素疑。", "自古来如此，只须付酒，风光纵好，勿复言诗。", "莼菜美时，桂花香里，所愿少须臾乐之。", "西风外，喜羽书夜静，即是归期。"]}