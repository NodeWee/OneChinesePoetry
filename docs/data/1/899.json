{"author": "吴文英", "period": null, "type": "词", "title": "拜星月慢", "paragraphs": ["绛雪生凉，碧霞笼夜，小立中庭芜地。", "昨梦西湖，老扁舟身世。", "叹游荡，暂赏、吟花酌露尊俎，冷玉红香洗。", "眼眩魂迷，古陶洲十里。", "翠参差、澹月平芳砌。", "砖花、小浪鱼鳞起。", "雾盎浅障青罗，洗湘娥春腻。", "荡兰烟、麝馥浓侵醉。", "吹不散、绣屋重门闭。", "又怕便、绿减西风，泣秋檠烛外。"]}