{"author": "方岳", "period": null, "type": "词", "title": "贺新凉・贺新郎", "paragraphs": ["一笑君知否。", "笑当年、山阴道士，行歌樵叟。", "五十到头公老矣，只可鹭朋鸥友。", "便富贵、何如杯酒。", "好在归来苍崖底，想月明、不负携锄手。", "谁共酌，翦霜韭。", "乾坤许大山河旧。", "几多人、剑倚西风，笔惊南斗。", "俯仰之间成陈迹，亡是子虚乌有。", "渺烟草、不堪回首。", "隔坞筑亭开野迳，尽一筇、两履山前後。", "春且为，催花柳。"]}