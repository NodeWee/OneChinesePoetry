{"author": "刘清夫", "period": null, "type": "词", "title": "念奴娇", "paragraphs": ["乱山深处，见寒梅一朵，皎然如雪。", "的妍姿羞半吐，斜映小窗幽绝。", "玉染香腮，酥凝冷艳、容态天然别。", "故人虽远，对花谁肯轻折。", "疑是姑射神仙，幔亭宴罢，迤逦停瑶节。", "爱此溪山供秀润，饱玩洞天风月。", "万石丛中，百花头上，谁与争高洁。", "粗桃俗李，不须连夜催发。"]}