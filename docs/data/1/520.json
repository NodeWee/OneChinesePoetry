{"author": "李曾伯", "period": null, "type": "词", "title": "沁园春", "paragraphs": ["紫金山前，铁骑围中，惟公尚知。", "怅当时卯角，鱼犹同队，如今缟鬓，鸥已忘机。", "故垒荒榛，群贤拱木，畴记官军夜战时。", "不图见，独岁寒不改，老气犹奇。", "嗟哉月驶舟移。", "四十载光阴昨梦非。", "叹荷薪弗克，祗惭弓冶，扃柴却扫，绝望簪圭。", "菌短椿长，微鹏巨，天分当然何足疑。", "闻公里，有溪堪钓，盍亦云归。"]}