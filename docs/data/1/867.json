{"author": "李昴英", "period": null, "type": "词", "title": "念奴娇", "paragraphs": ["麦秋时候，薄阴罩炎日，山行乘兴。", "筇屐追随多胜侣，青佩黄冠方领。", "坐石谈玄，听泉濯暑，直上千山顶。", "倚风长啸，籁鸣林谷相应。", "忽涌云气漫空。", "海吹急雨，觉冰微冷。", "洗尽人间名利障，便是蓬莱仙境。", "半日偷闲，一生清福，岂在荣钟鼎。", "青灯深夜，陶然独妙清圣。"]}