{"author": "赵孟坚", "period": null, "type": "词", "title": "花心动", "paragraphs": ["庭院深深，正花飞零乱，蝶懒蜂稀。", "柳絮狂踪，轻入房栊，悄悄可有人知。", "画堂镇日闲晴昼，金炉冷、绣幕低垂。", "梁间燕，双双并翅，对舞高低。", "兰幌玉人睡起，情脉脉、无言暗敛双眉。", "斗帐半褰，六曲屏山，憔悴似不胜衣。", "一声笑语谁家女，秋千映、红粉墙西。", "断肠处，行人马上醉归。"]}