{"author": "李曾伯", "period": null, "type": "词", "title": "沁园春", "paragraphs": ["天顾坤维，持橐秉旄，屈公此行。", "正地雷观象，一阳将复，天星验数，五福初临。", "汉指才宣，蜀民相贺，百万耄倪犹更生。", "先声布，便胆寒西贼，关塞无尘。", "休嗟往事营营。", "要清献、乖崖相拟伦。", "看作新精采，叶符气运，转旋机括，元在人心。", "奖率三军，扫清万里，从此西南开太平。", "功成後，却归来廊庙，细展经纶。"]}