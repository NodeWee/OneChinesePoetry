{"author": "李曾伯", "period": null, "type": "词", "title": "水龙吟", "paragraphs": ["东南一气当春，便从黄钺登台斗。", "紫皇举此，亨屯济泰，属之公手。", "淮浦烽销，未央觞献，捷传清昼。", "庆太平朝野，重见，昔淳化、今嘉。", "史观年编新就。", "看勋庸、光前垂後。", "三槐鼎盛，双椿盘固，古今希有。", "宴侍龙颜，欢承鹤发，相期长久。", "问前朝，相业谁同，八九十、迈文富。"]}