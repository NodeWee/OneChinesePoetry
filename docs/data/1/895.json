{"author": "吴文英", "period": null, "type": "词", "title": "一寸金", "paragraphs": ["秋入中山，臂隼牵卢纵长猎。", "见骇毛飞雪，章台献颖，腰束缟，汤沐疏邑。", "管刊琼牒。", "苍梧恨、帝娥暗泣。", "陶郎老、憔悴玄香，禁苑犹催夜俱入。", "自叹江湖，雕龙心尽，相携蠹鱼箧。", "念醉魂悠扬，折钗锦字，黠髯掀舞，流觞春帖。", "还倚荆溪楫。", "金刀氏、尚传旧业。", "劳君为、脱帽篷窗，寓情题水叶。"]}