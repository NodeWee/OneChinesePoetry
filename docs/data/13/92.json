{"author": "聂冠卿", "period": null, "type": "词", "title": "多丽", "paragraphs": ["想人生，美景良辰堪惜。", "问其间、赏心乐事，就中难是并得。", "况东城、凤台沙苑，泛晴波、浅照金碧。", "露洗华桐，烟霏丝柳，绿阴摇曳，荡春一色。", "画堂迥、玉簪琼佩，高会尽词客。", "清欢久、重然绛蜡，别就瑶席。", "有翩若轻鸿体态，暮为行雨标格。", "逞朱唇、缓歌妖丽，似听流莺乱花隔。", "慢舞萦回，娇鬟低，腰肢纤细困无力。", "忍分散、彩云归後，何处更寻觅。", "休辞醉，明月好花，莫谩轻掷。"]}