{"author": "柳永", "period": null, "type": "词", "title": "雨霖铃", "paragraphs": ["寒蝉凄切。", "对长亭晚，骤雨初歇。", "都门帐饮无绪，留恋处、兰舟催发。", "执手相看泪眼，竟无语凝噎。", "念去去、千里烟波，暮霭沈沈楚天阔。", "多情自古伤离别。", "更那堪、冷落清秋节。", "今宵酒醒何处，杨柳岸、晓风残月。", "此去经年，应是良辰、好景虚设。", "便纵有、千种风情，更与何人说。"]}