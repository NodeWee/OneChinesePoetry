{"author": "柳永", "period": null, "type": "词", "title": "倾杯・倾杯乐", "paragraphs": ["水乡天气，洒蒹葭、露结寒生早。", "客馆更堪秋杪。", "空阶下、木叶飘零，飒飒声乾，狂风乱扫。", "当无绪、人静酒初醒，天外征鸿，知送谁家归信，穿云悲叫。", "蛩响幽窗，鼠窥寒砚，一点银釭闲照。", "梦枕频惊，愁衾半拥，万里归心悄悄。", "往事追思多少。", "赢得空使方寸扰。", "断不成眠，此夜厌厌，就中难晓。"]}