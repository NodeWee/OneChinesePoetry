{"author": "柳永", "period": null, "type": "词", "title": "洞仙歌", "paragraphs": ["嘉景，向少年彼此，争不雨沾云惹。", "奈傅粉英俊，梦兰品雅。", "金丝帐暖银屏亚。", "并粲枕、轻偎轻倚，绿娇红姹。", "算一笑，百琲明珠非价。", "闲暇。", "每祗向、洞房深处，痛怜极宠，似觉些子轻孤，早恁背人沾洒。", "从来娇纵多猜讶。", "更对翦香云，须要深心同写。", "爱揾了双眉，索人重画。", "忍孤艳冶。", "断不等闲轻舍。", "鸳衾下。", "愿常恁、好天良夜。"]}