{"author": "王阮", "period": "宋", "type": "诗", "title": "九月六日泛舟航村而舟人不審誤抵道場之麓越二日登焉因過何山謾賦一首", "paragraphs": ["千巖矗空濛，一水還葱蒨。", "寺從馴虎立，山作盤龍轉。", "嗟予千里來，適此十年願。", "初拏蓮葉舟，誤逐桃花片。", "重携九節筇，上盡百結線。", "陰崖滴翠寒，竹韻含風戰。", "樹色爭煙霏，泓甃靡旱暵。", "載窺窣堵尖，平視蒼狗變。", "樓閣撐山光，城郭瞰波面。", "未覺髀肉酸，先苦銀海眩。", "晚尋小溪曲，更得何山便。", "平疇翠浪湧，返照金色現。", "回首笑月亭，消息真已薦。"]}