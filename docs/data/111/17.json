{"author": "華鎮", "period": "宋", "type": "诗", "title": "壽蔡大資", "paragraphs": ["德緒先流慶，高門早誕賢。", "星杓方歷次，羲馭欲周天。", "博大天殊稟，高明道有傳。", "逢原從左右，中禮在周旋。", "網轄提携早，樞機委寄專。", "先猷重有作，廟筭遠無前。", "避寵辭帷幄，分華出澗瀍。", "條流圖外事，談笑握中權。", "吏膽銷精密，民心適靜便。", "旆閒清洛日，牙聳碧嵩烟。", "世路觀無跡，神機體善淵。", "弦歌隨絳帳，筆削起韋編。", "已覺留司久，彌增注想堅。", "鈞衡終所倚，衮繡佇來還。", "今日知祈禱，靈椿比大年。"]}