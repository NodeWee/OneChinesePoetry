{"author": "陳允升", "period": "宋", "type": "诗", "title": "釣魚臺", "paragraphs": ["羅浮山崒嵂，安有釣魚臺。", "臺居觀東隅，此名從何來。", "昔時爨下童，辛勤水與柴。", "歲久功行完，豹變山陰霾。", "一朝採幽澗，恍然江海涯。", "篙師艤舟在，相與語詼諧。", "爨童有行計，篙師相與偕。", "得魚饋主翁，辭去挽不回。", "傍者躡其蹤，扁舟往巖崖。", "始信武陵源，有路通塵埃。", "回視所遺魚，化作溝中材。", "古有恒真人，事豈欺我哉。", "太公渭水濱，白頭佐□□。", "子陵七里灘，清風永可懷。", "爨人去幾秋，魚臺尚崔嵬。", "此名照青史，此石封蒼苔。", "我來筆其事，靈蹤救沈埋。", "山中勝事多，對此空徘徊。"]}