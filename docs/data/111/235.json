{"author": "袁燮", "period": "宋", "type": "诗", "title": "丁未之冬營房告成有亭翼然名之曰勸功且爲歌訓迪有衆", "paragraphs": ["維此江壖，控扼之所。", "居安思危，可無備禦。", "維彼强狡，巧於乘隙。", "萌蘗弗除，其欲罔極。", "孰堪制之，維汝弓兵。", "猛虎在山，百獸震驚。", "勇無堅敵，謀無遺慮。", "如彼獵師，靡逸狐兔。", "亦如農夫，稂莠是芟。", "寇盜斯戢，善良斯安。", "吾民膏血，爲汝衣食。", "可不念此，爲民除慝。", "國用方窘，于汝常給。", "可不念此，竭誠報國。", "無或徇私，貪求肆虐。", "無或荒嬉，酣飲蒱博。", "强汝志氣，精汝武藝。", "習汝行陳，昭汝果毅。", "我聞在昔，元勳茂烈。", "發迹弧矢，登壇授鉞。", "反觀此身，均一丈夫。", "彼既能然，我豈不如。", "黽勉從事，不辭險阻。", "風餐露宿，含辛茹苦。", "汝身則勞，民獲安堵。", "肝膽忠義，神其福汝。", "我作營房，亦既勞止。", "用集爾衆，緩急有備。", "營房之居，義均弟兄。", "務在和睦，毋或紛爭。", "營房之居，法如軍旅。", "什伍相長，其傳自古。", "以大總小，先正其身。", "以小承大，期於率循。", "我築斯亭，名曰勸功。", "爾有勤勞，是奬是崇。", "爾或有罪，吾不汝貸。", "鞭扑斥逐，其恥爲大。", "凡爾有衆，各敬爾德。", "習此歌詩，持循罔失。"]}