{"author": "張縯", "period": "宋", "type": "诗", "title": "奉陪安撫大卿登八陣臺覽觀忠武侯諸葛公遺像偶成長句", "paragraphs": ["白帝城西魚腹浦，十月江平見津滸。", "當年累石紛成行，此地卧龍經講武。", "轅門外建嚴中權，列陣相承存後伍。", "何人蛇勢識常山，未數魚麗矜鄭拒。", "懸知精神貫金石，尚想號令嚴鉦鼓。", "老兵料敵應疑生，川后澂波其敢侮。", "向令赤伏有遺符，下睨皇州直指取。", "云何遺跡司神明，獨靳豐功被寰宇。", "高城置酒供臨眺，往事興懷增歎撫。", "巍然王佐三代前，信矣名言照千古。"]}