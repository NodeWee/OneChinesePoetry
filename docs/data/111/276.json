{"author": "袁燮", "period": "宋", "type": "诗", "title": "桂花上侯使君", "paragraphs": ["秋雨洗殘暑，秋空渺寥廓。", "秋清入花骨，風致殊灑落。", "何人剪瑠璃，被以寶瓔絡。", "英英妙點綴，細細疑紛錯。", "誰知一粟中，十里香噴礴。", "自便金氣爽，不赴東皇約。", "黄裳得中正，無心羨丹雘。", "我欲縱幽賞，村醪不堪酌。", "攀折不辭勞，相對空索寞。", "風流賢使君，襟懷富丘壑。", "敬爲使君壽，芳菲兩相若。"]}