{"author": "李商叟", "period": "宋", "type": "诗", "title": "壽傅憲", "paragraphs": ["籍甚河陽地，江山秀色連。", "家聲自巖野，帝夢協台躔。", "彝鼎功鎸勒，衣冠喜接聯。", "相門當出相，賢父又生賢。", "歲必爲霖雨，舟宜濟大川。", "渥洼龍種異，丹穴鳳毛鮮。", "擊甕知奇略，惜陰起妙年。", "五車胸磊磊，萬卷腹便便。", "韓柳堪同步，班揚可並肩。", "千言看落紙，一掃快飛煙。", "未說才如錦，端知□似椽。", "斯文當振耀，吾道不沉綿。", "揮麈談噴麝，書麟思湧泉。", "鴒原真孝友，鴈塔壓儒先。", "聲價機雲上，風流王謝邊。", "兩科能俯拾，百行更兼全。", "當代江都相，今時司馬遷。", "紬書蓬館盛，主爵粉闈專。", "致主心公正，經邦力勉旃。", "嘉謀辰必告，宣席夜應前。", "遽向急流退，猶爲郡紱牽。", "道州迎竹馬，漳浦示蒲鞭。", "一節方持遠，十行俄促還。", "雲霄知有路，雨露正無偏。", "復喜升華省，重聞擁使權。", "望塵將負弩，夾道看帷褰。", "善化能均被，仁風自廣宣。", "片雲時作雨，長夏水盈田。", "賦已無三窟，民今戴二天。", "江湖欣有歲，魚稻不論錢。", "爵未稱德耳，天宜厚報焉。", "宣勞更內外，清禁召騰騫。", "豈但狨遮坐，仍須錦護韉。", "華才方燁燁，王道正平平。", "草詔金門手，調羹鳳閣仙。", "勳華聯竹帛，儀表稱貂蟬。", "饋鯉嘉辰應，垂弧異氣躔。", "中元明日是，皓月隔宵圓。", "南圃開奇卉，東湖泛瑞蓮。", "屈巵浮蟻綠，曲篆引香旋。", "善頌詩三百，深祈歲八千。", "再摩金狄久，不許玉枝堅。", "鴻鴈昂霄遠，芝蘭滿砌妍。", "定知仁者壽，寧羨老而傳。", "自愧微生迹，嘗蒙先正憐。", "顧方紆墨綬，應念忝青氈。", "賸喜逢初度，將何見意虔。", "祺維遥獻祝，敢繼頌申篇。"]}