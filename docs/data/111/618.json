{"author": "王偁", "period": "宋", "type": "诗", "title": "謁張文獻公祠", "paragraphs": ["停舟曲江滸，吊古謁遺祠。", "巖巖始興公，遺澤芬在斯。", "堂傾風雨萃，碑斷苔蘚滋。", "芳春□行旅，落日歸文狸。", "唐宮替無事，衡鑒方獨持。", "弼諧展嘉猷，讜論非□□。", "雝雝朝陽鳳，粲粲補衮絲。", "側聞卧病後，九廟煙塵□。", "漁陽突騎來，中華混群彝。", "信哉砥柱力，用舍同安危。", "昭陵鐵馬空，僊李祚九疑。", "維餘蘭菊存，千秋恒若茲。", "我來薦微誠，再拜當前墀。", "顧瞻廟貌間，風度猶可希。", "武溪何茫茫，筆峯亦巍巍。", "只今相業隆，孰與前修期。", "臨風一長歎，山雨來霏霏。"]}