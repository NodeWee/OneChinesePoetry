{"author": "黄庭堅", "period": "宋", "type": "诗", "title": "蕭巽葛敏修二學子和予食筍詩次韵答之二首  其二", "paragraphs": ["韭黄照春盤，菰白媚秋菜。", "惟此蒼竹苗，市上三時賣。", "江南家家竹，翦伐誰主宰。", "半以苦見疏，不言甘易壞。", "葛陂雕龍睡，未索兒孫債。", "獺膽能分杯，虎魄妙拾芥。", "此物于食殽，如客得儐介。", "思入帝鼎烹，忍遭饑涎嘬。", "懶林供翰墨，碪杵風號噫。", "每下歎枯株，焚如落樵采。"]}