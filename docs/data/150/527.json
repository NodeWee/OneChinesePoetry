{"author": "黄庭堅", "period": "宋", "type": "诗", "title": "延壽寺僧小軒極蕭灑予爲名曰林樂取莊生所謂林樂而無形者并爲賦詩", "paragraphs": ["積雨靈香潤，晚風紅藥翻。", "盥手散經帙，烹茶洗睡昏。", "野僧甚淳古，養拙賁邱園。", "風懷交四境，蓬藋底百椽。", "山林臯壤歟，可爲知音言。", "而我與人樂，因之名此軒。", "孟夏嫗萬物，正晝晦郊原。", "隔牆見牛羊，定知春笋繁。", "俄頃倒干戈，水攻仰翻盆。", "地中鳴鼓角，百萬薄懸門。", "部曲伏牀下，少定未寒暄。", "疾雷將雨電，破柱取蛟蚖。", "我初未知爾，宴坐潄靈根。", "諒知岑寂地，竟可安元元。"]}