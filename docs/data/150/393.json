{"author": "黄庭堅", "period": "宋", "type": "诗", "title": "元師自榮州來追送余于瀘之江安綿水驛因復用舊所賦此君軒詩韵贈之并簡元師法弟周彥公", "paragraphs": ["歲行辛巳建中年，諸公起廢自林泉。", "王師側聞陛下聖，抱琴欲奏南風絃。", "孤臣蒙恩已三命，望堯如日開金鏡。", "但憂衰疾不敢前，眼前黑花耳聞磬。", "豈如道人山繞門，開軒友此歲寒君。", "能來作詩賞勁節，家有曉事揚子雲。", "籜龍森森新間舊，父翁老蒼孫子秀。", "但知戰勝得道肥，莫問無肉令人瘦。", "是師胸中抱明月，醉翁不死起自說。", "竹影生凉到屋椽，此聲可聽不可傳。"]}