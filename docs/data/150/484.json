{"author": "黄庭堅", "period": "宋", "type": "诗", "title": "次韵答常甫世弼二君不利秋官鬰鬰初不平故予詩多及君子處得失事", "paragraphs": ["鵬翼將圖南，垂天上扶摇。", "飛飛尋常閒，深樹乘風蜩。", "大觀與小智，從事不同條。", "揚雄老執戟，金張珥漢貂。", "松柏有本心，蒲柳望秋凋。", "久矣結舌瘖，狂言始今朝。", "崔王兩驥子，神俊萬里超。", "驚人吐嘉句，拔俗振高標。", "頻來草玄宅，共語清入寥。", "處己願如舜，致君敢不堯。", "回觀勢利場，內熱作驚潮。", "趨時愧才全，傲世迺士驕。", "二生浪許可，彈炙則求鴞。", "圍棋飯後約，煨栗夜深邀。", "爾來數到門，玉趾不憚遙。", "相期淡薄處，行樂亦云聊。", "甘泉沸午鼎，茗椀方屢澆。", "昏鴉相送歸，風枝撼調調。", "男兒强飲食，九鼎等一瓢。", "富貴但蹔熱，名聲適爲妖。", "世事寒暑耳，四時旋斗杓。", "勿學懷沙賦，離魂不可招。"]}