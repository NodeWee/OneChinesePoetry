{"author": "黄庭堅", "period": "宋", "type": "诗", "title": "席子澤槃礴圖贊", "paragraphs": ["百遇毒而成醫，九折臂而信道。", "慈子而長人之幼，愛親而壽人之老。", "蓋嘗飲長桑之丸，而得耆域之草。", "此天地之仁氣也，而席子以遊方之內。", "知萬化之如今，忘一世之遺我。", "臨流濯足，脫帽箕坐。", "寄槁竹以孤唳，哂秋葉之驚墮。", "此天地之義氣也，而席子以遊方之外。", "觀壑若陵，對卿若兵。", "客或箴之曰：俯仰之間，禍之橐也。", "虎不可暴，河不可乘。", "席子笑而應之曰：此天地之强陽氣也，誰能以久生於是方。", "噓竹莩，緻膜眼。", "吟弄風月，使客忘返。", "吾但怪其多能不窮，不知去方朔之近遠。"]}