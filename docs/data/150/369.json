{"author": "黄庭堅", "period": "宋", "type": "诗", "title": "觀秘閣蘇子美題壁及中人張侯家墨跡十九紙率同舍錢才翁學士賦之", "paragraphs": ["仁祖康四海，本朝盛文章。", "蘇郎如虎豹，孤嘯翰墨場。", "風流映海岱，俊鋒不可當。", "學書窺法窟，當代見崔張。", "銀鉤刻琬琰，蠆尾回縑緗。", "擢登羣玉府，臺閣自生光。", "春風吹曉雨，禁直夢滄浪。", "人聲市朝遠，簾影花光凉。", "秋河湔筆研，怨句挾風霜。", "不甘老天祿，試欲叫未央。", "小臣膽如斗，侏儒俸一囊。", "請提師十萬，奉辭問犬羊。", "歸鞍飲月支，伏背笞中行。", "人事多乖迕，南遷浮夜航。", "此時調玉燭，日行中道黄。", "柄臣似牛李，傾奪謀未臧。", "魯酒圍邯鄲，老龜禍枯桑。", "兼官百郡邸，報賽用歲常。", "招延青雲士，共醉椒糈觴。", "俗客避白眼，傲歌舞紅裳。", "謗書動宸極，牢戶繫桁楊。", "一網收冠蓋，九原人走藏。", "庖丁提刀立，滿志無四旁。", "論罪等饕餮，囚衣禦方良。", "姑蘇麋鹿畽，風月在書堂。", "永無湔祓期，山鬼共幽篁。", "萬戶封侯骨，今成狐兔岡。", "邇來四十年，我亦校書郎。", "雄文終膾炙，妙墨見垣牆。", "高山仰豪氣，崢嶸乃不亡。", "張侯開詩卷，詞意尚軒昂。", "草書十紙餘，雨漏古屋廊。", "誠知千里馬，不服萬乘箱。", "遂令駕鼓車，此豈用其長。", "事往飛鳥過，九原色莽蒼。", "敢告大鈞手，才難幸扶將。"]}