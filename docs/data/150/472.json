{"author": "黄庭堅", "period": "宋", "type": "诗", "title": "送何君庸上贛石", "paragraphs": ["臘梅開盡欲凋年，痛飲千江壁底眠。", "江寒山瘦思親友，歸守平生二頃田。", "西昌萬戶深篁竹，楚國無人知白玉。", "欲附絃歌慰寂寥，絃斷枯桐誰識曲。", "樽前顧曲客姓周，學問東山繼先流。", "梅花惱人已落盡，真成何遜醉揚州。", "我今頷底髭半白，背世□□學春秋。", "此書百年鎖蛛網，亦謂歲晚逢何休。", "荀侯畫謀取垂棘，之奇貪賢無處適。", "大庾嶺頭煙雨中，萬峰插天如劍直。", "苦懷行李冰繞須，野店酒旗可試沽。", "只今人才不易得，儻逢滌器試相如。"]}