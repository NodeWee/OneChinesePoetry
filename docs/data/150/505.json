{"author": "黄庭堅", "period": "宋", "type": "诗", "title": "奉和慎思寺丞太康傳舍相逢并寄扶溝程太丞尉氏孫著作二十韵", "paragraphs": ["扶亭大夫伯淳父，平生執鞭所欣慕。", "蚤年學問多東南，形阻江山想神遇。", "阮籍臺邊有一人，愛歎非爲婚姻故。", "民言令君明且清，玉壺寒冰不受污。", "我從王事驅傳馬，落日東走駭麏兔。", "問知鄰境欲過之，簡書有程嚴寸步。", "胸懷作惡無處說，天氣昏昏月含霧。", "故人如從空中落，逼耳好鳥鳴韶濩。", "野桃窈窕風剪拂，官柳低昂春燠昫。", "政由人好景亦好，燒燭續書笑言聚。", "同懷兩賢孤此樂，無物可寫心傾傃。", "鄧侯詩成錦繡段，浣花屑玉邀我賦。", "今年病起疏酒盃，醉鄉荆棘歸無路。", "詩窮浄欲四壁立，奈何可當杜武庫。", "不似灞橋風雪中，半臂騎馿得佳句。", "濟時之才吾豈敢，樗櫟初無廊廟具。", "上車不落强顔耳，伏食官倉等雞鶩。", "只欲苦留公把酒，都畿千里勤督護。", "及得歸時穀雨餘，已剪輕衣換袍袴。", "春色衰從一片飛，况迺紛紛不知數。"]}