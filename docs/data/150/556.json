{"author": "黄庭堅", "period": "宋", "type": "诗", "title": "和冕仲觀試進士", "paragraphs": ["人圍廟垣重，鼓作宮漏曉。", "晨門傳放鑰，坌入荒庭秒。", "初如求木猿，稍若安巢鳥。", "黄鑪答拜辱，月淡秋天杳。", "發題疏疑經，按劍或驚矯。", "官曹嚴坐起，迾卒禁紛擾。", "儇趨蟻爭邱，癡坐鷺窺沼。", "江淮有名翬，專場或孤鷕。", "袖手深槃礴，乞靈頗澴繞。", "稚旄半父子，相面多中表。", "鴻將雁行□，牛舐快犢小。", "墨泓黦寒雲，筆尾撼叢篠。", "雕蟲寄鼻詠，攘略傾耳剽。", "剖蚌得珠難，揚沙見金少。", "遺形欹冠屨，忘味弃昫麨。", "雖揮魯陽戈，餘勇事未了。", "喧鬨遂一空，星河明木杪。"]}