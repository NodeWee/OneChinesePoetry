{"author": "黄庭堅", "period": "宋", "type": "诗", "title": "陳吉老縣丞同知命弟游青原謁思禪師予以簿領不得往二公雨久不歸戲作百家衣一首二十韵招之", "paragraphs": ["天高萬物肅，虛寂在川岑。", "肅此塵外軫，隨山上嶇嶔。", "列宿正參差，凝霜露衣襟。", "驚鳥縱橫去，孤猿擁條吟。", "不睹白日景，惟睹松柏陰。", "南州實炎德，肴羞香森沈。", "芳草亦未老，黄花如散金。", "中有冥寂士，上有嘉樹林。", "遺掛猶在壁，靡靡如面命。", "阿閣三重階，曠望何高深。", "能使高興盡，山水有清音。", "所在可遊盤，春醖時獻斟。", "玄雲拖朱閣，小雨遂成霖。", "挾纊如懷冰，夕息憶重衾。", "瞽夫違盛觀，何用慰我心。", "孤燈曖幽幔，願言思所欽。", "良游常蹉跎，賤與老相尋。", "佳人殊未來，忽忘逝景侵。", "南榮戒其多，離思故難任。", "明月難暗投，聊欲投吾簪。"]}