{"author": "黄庭堅", "period": "宋", "type": "诗", "title": "次韵胡彥明同年羈旅京師寄李子飛三章一章道其困窮二章勸之歸三章言我亦欲歸耳胡李相甥也故有檳榔之句  其一", "paragraphs": ["看除日月坐中銓，一歲應無官九遷。", "葱韭盈盤市門食，詩書滿枕客牀氈。", "留連節物孤朋酒，惱亂鄰翁謁子錢。", "誰料丹徒布衣得，困窮且忍試新年。"]}