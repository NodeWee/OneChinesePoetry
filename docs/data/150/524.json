{"author": "黄庭堅", "period": "宋", "type": "诗", "title": "李君貺借示其祖西臺學士草聖并書帖一編二軸以詩還之", "paragraphs": ["當時高蹈翰墨場，江南李氏洛下楊。", "二人歿後數來者，西臺唯有尚書郎。", "篆科草聖凡幾家，奄有漢魏跨兩唐。", "紙摹石鏤見彷彿，曾未得似君家藏。", "側釐數幅冰不及，字體欹傾墨猶濕。", "明窗棐几開卷看，坐客失牀皆起立。", "新春一聲雷未聞，何得龍蛇已驚蟄。", "仲將伯英無後塵，邇來此公下筆親。", "使之早出見李衛，不獨右軍能逼人。", "枯林棲鴉滿僧院，秀句爭傳兩京遍。", "文工墨妙九原荒，伊洛氣象今凄凉。", "夜光入手愛不得，還君復入古錦囊。", "此後臨池無筆法，時時夢到君書堂。"]}