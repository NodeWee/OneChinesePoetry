{"author": "蘇轍", "period": "宋", "type": "诗", "title": "趙少師自南都訪歐陽少師於潁州留西湖久之作詩獻歐陽公", "paragraphs": ["公居潁水上，德與潁水清。", "身閑道轉勝，內足無復營。", "平昔富交遊，開門坐常盈。", "退居萬事樂，獨恨無友生。", "汝潁亦多士，後來非老成。", "趙公平生舊，情好均弟兄。", "少年結意氣，晚歲齊功名。", "携手踐廊廟，躡足辭鈞衡。", "徜徉里閭間，脫略世俗縈。", "興來忽命駕，一往千里輕。", "白髮儼相映，元勳各崢嶸。", "人生會面難，此會有餘情。", "遨遊西湖中，仲夏草木榮。", "壺觴列四坐，歌舞羅前楹。", "畫舫極沿泝，肩輿並逢迎。", "棹進鳬鴨亂，樂作蟲魚驚。", "近寺駢履迹，高臺吹笑聲。", "往事語京洛，餘歡發吟賡。", "拳拳主人厚，款款來客誠。", "此樂有時盡，此好何由傾。"]}