{"author": "黄庭堅", "period": "宋", "type": "诗", "title": "元翁坐中見次元寄到和孔四飲王夔玉家長韵因次韵率元翁同作寄湓城", "paragraphs": ["雨罷山澤明，日長花柳困。", "遊絲上天衢，觀物得無悶。", "時從顧曲人，筍饌酌春醖。", "季子未識面，想見眉目俊。", "新詩如鳴絃，快讀開鄙吝。", "銅官魯諸生，事道三無慍。", "比來工五字，句法妙何遜。", "枯棋覆吳圖，青簡玩秦燼。", "葉暗黄鳥時，風號報花信。", "遙仰吟思苦，江錦割向盡。", "應煩王公子，又破黄封印。"]}