{"author": "黄庭堅", "period": "宋", "type": "诗", "title": "具茨頌", "paragraphs": ["帝省具茨，在國南屏。", "篤生韓公，補天子聖。", "文武韓公，其德庭方。", "靡職不宜，乃宣力四方。", "四方維則，歸補我衮職。", "西羌不庭，王師濯濯。", "奏功不時，公請命行。", "公出撫師，王師矯矯。", "羌戎震驚，其藪澤是狩。", "復我王土，將築於河之滸。", "人亦有言，功不在初，其潰於成。", "陰有齒牙，以猾覆城。", "天子聖神，知我公孔武。", "公雖歸止，四方以無侮。", "京師之屏，公曰維許樂土。", "赫赫王命，北門是處。", "公治北門，有條有葉。", "夷根披節，蟊賊是伐。", "惠及鰥寡，日用飲酒。", "萬有千載，樂公壽考。", "公御宴喜，樂酒溫克。", "賓秩醉飽，柔嘉維則。", "維公之德，萬有千歲。", "畀公遐福。", "陟彼具茨，松柏孔碩。", "若濟巨川，維舟檝是度。", "瞻彼具茨，有渰其陰。", "如彼歲旱，視公作霖。", "公至北門，河潤九里。", "公歸本朝，萬物露雨。", "帝顧具茨，公歸廟堂。", "爲天下師傅，於大隗有光。", "於大隗有光，公壽考無疆。"]}