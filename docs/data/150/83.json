{"author": "黄庭堅", "period": "宋", "type": "诗", "title": "蕭巽葛敏修二學子和予食筍詩次韵答之二首  其一", "paragraphs": ["北饌厭羊酪，南庖豐筍菜。", "自北初落南，幾爲兒所賣。", "習知價廉平，百態事烹宰。", "鹽晞枯腊瘦，蜜漬真味壞。", "就根煨茁美，豈念炮烙債。", "咀吞千畝餘，胸次不蠆芥。", "二妙各能詩，才名動江介。", "詩論多佳句，膾炙甘我嘬。", "因君思養竹，萬籟聽秋噫。", "從此繕藩籬，下令禁漁采。"]}