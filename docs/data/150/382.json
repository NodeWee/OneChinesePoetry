{"author": "黄庭堅", "period": "宋", "type": "诗", "title": "戲用題元上人此君軒詩韵奉答周彥起予之作病眼空花句不及律書不成字", "paragraphs": ["此道沈霾多歷年，喜君占斗斸龍泉。", "我學淵明貧至骨，君豈有意師無絃。", "瀟灑侯王非爵命，道人胸中有水鏡。", "霜鐘堂下明月前，枝枝雪壓如懸磬。", "敝帚不掃舍人門，如願不謁青洪君。", "來聽道人寫風竹，手弄霜鐘看白雲。", "平生竊聞公子舊，今日誰舉賈生秀。", "未知束帛何當來，但有一筇相倚瘦。", "欲截老龍吟夜月，無人處爲江山說。", "中郎解賞柯亭椽，玉局歸時君爲傳。"]}