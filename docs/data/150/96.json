{"author": "黄庭堅", "period": "宋", "type": "诗", "title": "再次孔四韵寄懷元翁兄弟并致問毅甫", "paragraphs": ["書帙蠹魚乾，爐香眠鴨困。", "佳人來無期，詩句且排悶。", "遙知烏衣游，棋局具肴醖。", "爭道嘲不恭，鏖兵勞得俊。", "頗尋文獻盟，不落市井吝。", "四月明朱夏，南風解人慍。", "風前懷二陸，家法窺抗遜。", "身有三尺桐，爨下得餘燼。", "端可張洞庭，寥闊世未信。", "爲我謝孔君，舉酒取快盡。", "世故安足存，青天飛鳥印。"]}