{"author": "黄庭堅", "period": "宋", "type": "诗", "title": "次韵斌老冬至書懷示子舟篇末見及之作因以贈子舟歸", "paragraphs": ["二宗性清真，俱抱歲寒節。", "常思風雲會，爲國奮忠烈。", "道方滄波穨，位有豺虎竊。", "夫婦相魚肉，關中一丈雪。", "北風夜涔涔，竹枯松栢折。", "泰來拔茅連，井收寒泉冽。", "天地復其所，我輩皆慰愜。", "何爲對樽壺，似見小敵怯。", "大宗垂紫髯，貴氣已森列。", "小宗新換骨，健啗頗腴悅。", "昨宵連環夢，秣馬待明發。", "寒日一線長，把酒相喻說。", "人生但安樂，逢世無巧拙。", "斑衣戲親庭，不作經年別。", "猶有未歸心，遠寄丁香結。"]}