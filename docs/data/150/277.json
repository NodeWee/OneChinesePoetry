{"author": "黄庭堅", "period": "宋", "type": "诗", "title": "次韵胡彥明同年羈旅京師寄李子飛三章一章道其困窮二章勸之歸三章言我亦欲歸耳胡李相甥也故有檳榔之句  其三", "paragraphs": ["畏人重祿難堪忍，閱世浮雲易變遷。", "徐步當車饑當肉，鋤頭爲枕草爲氈。", "原無馬上封侯骨，安用人間使鬼錢。", "不是朱門爭底事，清溪白石可忘年。"]}