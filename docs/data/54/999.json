{"author": "曹勛", "period": "宋", "type": "诗", "title": "余比出疆以茶遺館伴乃云茶皆中等此間於高麗界上置茶凡二十八九緡可得一胯皆上品也予力辯所自來謂所遺皆御前絕品他日相與烹試果居其次傷爲猾夷所誚因得一詩", "paragraphs": ["年來建茗甚紛紜，官焙私園總混真。", "圓璧方圭青箬嫩，絳苞黄角綵題均。", "未論潔白衷腸事，只貢膏油首面新。", "世乏君謨與桑苧，翻令衡鑑入殊鄰。"]}