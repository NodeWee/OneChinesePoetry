{"author": "曹勛", "period": "宋", "type": "诗", "title": "僕持節朔庭自燕山向北部落以三分爲率南人居其二聞南使過駢肩引頸氣哽不得語但泣數行下或以慨歎僕每爲揮涕憚見也因作出入塞紀其事用示有志節憫國難者云 入塞", "paragraphs": ["妾在靖康初，胡塵蒙京師。", "城陷撞軍入，掠去隨胡兒。", "忽聞南使過，羞頂羖羊皮。", "立向最高處，圖見漢官儀。", "數日望回騎，薦致臨風悲。"]}