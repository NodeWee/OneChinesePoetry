{"author": "胡寅", "period": "宋", "type": "诗", "title": "紹興壬子六月先公再被掖垣之命某時侍行自清江登舟經祖印江口趨行在所未幾罷歸還憩豐城之龍澤寺明年初夏歸隠南山己巳歲予偶遊祖印留宿寺僧惠嵩能道昔寓龍澤之梗概兩寺相望蓋五十里時先公沒十有二年矣予亦衰病投紱俯仰悲慨因成兩詩以遺嵩  其二", "paragraphs": ["車騎紛來去，帆檣競泝沿。", "雲閒天淡淡，江靜竹娟娟。", "恥學飛騰術，慵參寂滅禪。", "春風常滿意，無處不怡然。"]}