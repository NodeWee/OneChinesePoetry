{"author": "曹勛", "period": "宋", "type": "诗", "title": "和李提舉山宮梅", "paragraphs": ["客中乍喜暄風回，徐行東郭嘉惟梅。", "蕭蕭千竿繚秀色，粲粲萬玉明芳蕤。", "海山飛仙墮萼綠，珠璫縞袂令人疑。", "須臾四山下倒景，華姿照眼無纖疵。", "主人才氣世所知，意謂澹坐徒爾爲。", "杯槃錯落光陸離，與客揖此玉一圍。", "鏘然韻語壓鄒枚，清思徹骨歌無歸。", "它時尚容嗣此賞，冠巾亂插無迎隨。"]}