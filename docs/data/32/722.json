{"author": "張侃", "period": "宋", "type": "诗", "title": "樓源清叔舊有詩云樹冷鴉啼月天寒鴈带雲曾舜卿足成四韻又有詠雪詩云來從天外無非雨散在人間盡是花亦佳句也清叔死已數月因用後二句爲詩弔之", "paragraphs": ["見說樓君用志佳，曾吟雪句被人誇。", "來從天外無非雨，散在人間盡是花。", "偶到銅陵尋舊友，歸由宣郡棄生涯。", "碧雲暮合愁偏聚，孤塚纍纍日易斜。"]}