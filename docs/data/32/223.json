{"author": "陳協", "period": "宋", "type": "诗", "title": "淳祐七年丁未十一月朔蔡久軒自江東提刑歸抵家時三館諸公以風霜隨氣節河漢下文章分韻賦詩送別得節字", "paragraphs": ["賈生陳治安，難與絳灌列。", "汲黯觸公卿，不得補遺闕。", "直道非身謀，古今同一轍。", "吾觀蔡子賢，木訥有志節。", "道山得良友，同舍顔色悅。", "家學傳考亭，議論接賢哲。", "塵汙具瞻地，兩疏憤激切。", "當宁垂寬容，在庭競稱說。", "屢章丐投閑，一節往司臬。", "獄情貴平反，人物宜區別。", "要令大江東，精彩與昔別。", "君誠給諫姿，上恩詎輕絕。", "即當宣室對，忠言合稷契。"]}