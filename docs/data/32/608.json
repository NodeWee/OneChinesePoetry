{"author": "張侃", "period": "宋", "type": "诗", "title": "家園有梅一株依附籬落潘聖功喜其有古意戲占云早是江南春訊動枝頭己著兩三花癸酉歲梅不生花己卯秋尾聖功云亡愴然有感見于篇什", "paragraphs": ["雪意垂垂雲滿天，梅花一枝放清妍。", "與君蹋雪看不足，歸來吹鐙傳詩篇。", "此詩只許梅壓倒，句中染香疑登仙。", "梅兮再四乞避舍，杳渺初不到靈堅。", "我恐么鳳暗作祟，嶺梅碧落侍班聯。", "空留佳語塗耳目，歲月冉冉知幾遷。", "况君姓氏占仙籍，隨分了却塵世緣。", "想今共梅成莫逆，投壺一笑三千年。", "江南春訊誰領略，杖頭那用挂酒錢。"]}