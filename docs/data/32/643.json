{"author": "張侃", "period": "宋", "type": "诗", "title": "陶夢得弼袖詩見訪用元韻", "paragraphs": ["大雅不作詩格變，只今知誰傳妙手。", "既愛虛飄狀風雲，又愛雕鎪桮杞柳。", "半生于此寓吾身，曉吟夕鍛苦用心。", "可憐汩汩逐外物，未免漸漸虧天真。", "我今久已乾面唾，閉門政要深自坐。", "春來織柳鶑弄聲，秋至凋葉蛩相和。", "牀頭一卷古人詩，疾讀緩讀莫相疑。", "君不見口耳之學求宗派，不問血脈在不在。"]}