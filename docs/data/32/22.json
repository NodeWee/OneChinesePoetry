{"author": "李昴英", "period": "宋", "type": "诗", "title": "羅浮何君祐夫相訪惠詩又出所作水墨魚戲題卷末", "paragraphs": ["山頭釣引千鈞魚，鐵橋曾逢稚川奴。", "風波平地誤點額，戲取墨汁翻糢糊。", "縱觀濠上契妙趣，浩浩胸次涵江湖。", "墨雲忽從硯池起，撥剌跳出形模殊。", "大魚騰驤撼風雨，小魚瑣碎游荇蒲。", "技如元放幾許奇，金盤一箇松江鱸。", "試張亭前漲波影，舂鋤飛下傍睢盱。", "世間畫史少活筆，描寫終類鮒肆枯。", "文溪一灣浮釣徒，欠得龍眠爲嚴瀨羊裘圖。"]}