{"author": "張侃", "period": "宋", "type": "诗", "title": "嘉定壬午春晚園官送杞菊因取陸天隨蘇東坡張南軒三賦誦之感事賦詩", "paragraphs": ["我志甘澹薄，不爲物所遷。", "園官送杞菊，秀色滿目前。", "生育秉至性，陰陽順中權。", "可憐黄口兒，匕筯照腥羶。", "縱得一餉戲，旁觀成脅肩。", "杞菊付中厨，試著薑鹽煎。", "至哉天下味，妙處祕不傳。", "三賢留雋語，首當師之焉。"]}