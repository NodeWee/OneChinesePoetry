{"author": "劉黻", "period": "宋", "type": "诗", "title": "風水", "paragraphs": ["不雨五十日，一雨生意回。", "詎料雨復癡，日日聞震雷。", "中元節倏屆，巨飈恣喧豗。", "故挽水倒流，能撼山欲摧。", "掀茅與揚沙，境境人號哀。", "餘禾墊西甽，大木橫荒垓。", "芝田逮楠溪，廛井歸丘萊。", "飄骸填港匯，悲魄棲山隈。", "吁嗟今之人，瘥札相轆轠。", "籲天豈耄昏，靜□□□□。", "積乖必致盭，養燼終成炲。", "造化一感應，予奪何心哉。", "未聞豳詩官，租稅星火催。"]}