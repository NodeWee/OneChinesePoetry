{"author": "劉黻", "period": "宋", "type": "诗", "title": "哭藝堂湯先生", "paragraphs": ["天地之性人爲貴，四體百骸仁義具。", "先生領之皇降初，繇稚及耆全故步。", "深居獨觀昭曠原，學不師傳能自悟。", "真貧不撓萬境融，實行已熟群□□。", "深衣褒带山澤癯，經史百家羅府庫。", "東南清敘知幾何，見謂生賢扶世數。", "申公不召老丘園，共惜烟霞早成痼。", "予嘗北面承至言，如立明堂聞大濩。", "是時年方二十三，自歎摳趨已云暮。", "詎知窮餓驅遠遊，倏忽五年疏杖屨。", "世界剝爛志士稀，稽首斯文獨終慕。", "家書一幅來雁山，報言先生溘朝露。", "肝腸欲斷聲欲瘖，六月悲風起荒圃。", "先生諒與混沌游，魂魄聰明還太素。", "生兮無辱死有榮，虎護龍居老師墓。"]}