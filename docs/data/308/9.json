{"author": "釋德洪", "period": "宋", "type": "诗", "title": "偶讀和靖集戲書小詩卷尾云長愛東坡眼不枯解將西子比西湖先生詩妙真如畫爲作春寒出浴圖廓然見詩大怒前詩規我又和二首  其一", "paragraphs": ["居士多情工比類，先生詩妙解傳真。", "只知信口從頭詠，那料高人作意瞋。", "雲墮鬂垂初破睡，山低眉促欲嬌春。", "何須夢境生分别，笑我忘懷歎愛頻。"]}