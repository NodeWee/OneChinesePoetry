{"author": "釋德洪", "period": "宋", "type": "诗", "title": "八月十六入南昌右獄作對治偈", "paragraphs": ["那落迦中，論刼受苦。", "焚鐵其地，汁銅其柱。", "魚鱠而臠，爪分而鋸。", "於一日夕，有萬痛楚。", "我避世紛，重閉其户。", "而此知識，勃然而怒。", "吏收付官，於此土住。", "自尋其罪，焦芽石女。", "然非天人，所能見與。", "自業成熟，現行會遇。", "受盡還無，無可措慮。", "我作是觀，上契佛祖。"]}