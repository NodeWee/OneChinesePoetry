{"author": "釋德洪", "period": "宋", "type": "诗", "title": "宣和五年四月十二日余館湘陰之興化徐質夫自土山来一昔夜語甚顛倒且日前嘗夢見東坡今復見子何清事相聯耶吾所居有亭名閑美嘗有白燕巢梁間屢見鶴翔舞於層霄嘱予爲詩紀其事質夫大梁人賢而有文佳公子也", "paragraphs": ["徐侯官舍土山邊，頗爲看書廢晝眠。", "偶見畫梁巢雪乙，更驚雲漢舞胎僊。", "致坡入夢殊堪紀，與儼忘形亦自賢。", "聞道小亭時縦目，江山信美似斜川。"]}