{"author": "洪适", "period": "宋", "type": "诗", "title": "前韻雖險用之未盡掇其餘復成三百言", "paragraphs": ["一苦寒威重，清晨雨脚□。", "嚴風號宇宙，飛雪下閭閻。", "布地鹽初撒，穿帷粉乍黏。", "裴回輕點袖，縈積滿盈檐。", "騁巧飄雖急，乘危勢或沾。", "梨花芳小圃，桂魄射疏簾。", "烟濕茶翁竈，竿低酒舍帘。", "清泉埋沼沚，蒼幹聳楩柟。", "玉匝齊君履，銀封魯國詹。", "盆收新琢璧，階展未裁縑。", "木杪疑飛絮，江干雜秀蒹。", "正隨雲陣合，未放日光暹。", "處壯山屠虎，高興澤殪蚺。", "重巔聞折木，邃野絕飛鶼。", "隼擊翎添厲，鱗藏口敢噞。", "狼隨姬滿駕，鵲集叔才苫。", "授簡詞臣敏，乘車海若謙。", "漢傳王母絳，周貢嵰山甜。", "王脧師方整，高昌眾欲熸。", "漢光開帝業，蘇烈貫兵鈐。", "豹曳荆人舄，牙抽孫子籤。", "膚寒方起粟，手坼正憂𪚫。", "挾纊冬裘燠，傾罍夜飲厭。", "寒光欺寶鑑，素質奪朱綅。", "犬喜蹄方逞，兒餐舌未箝。", "梅林催皚皚，麥垅長蔪蔪。", "罝兔難探穴，叉魚已溉鬵。", "鴟蹲饑愈噪，馬縮凍難拑。", "見晛將消釋，歌詩興佞憸。", "妍辭慚謝客，詎敢示群僉。"]}