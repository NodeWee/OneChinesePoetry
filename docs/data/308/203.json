{"author": "釋德洪", "period": "宋", "type": "诗", "title": "禪首座自海公化去見故舊未嘗忘追想悼嘆之情季真游北游大梁聞其病憂得書輙喜爲人重鄉義久要不忘湘西時訪史資深亦或見尋此外閉門高卧耳宣和二年三月日風雨有懷其人戲書寄之", "paragraphs": ["前時無際曾入夢，近日真游又得書。", "一味歲寒甘淡薄，十分懽喜說鄉閭。", "閑尋老儼臺南寺，更過史髯湖上居。", "想見朝来閉深閤，卧聽簷雨滴階除。"]}