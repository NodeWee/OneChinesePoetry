{"author": "釋德洪", "period": "宋", "type": "诗", "title": "徐師川罪余作詩多恐招禍因焚去筆硯入居九峰投老菴讀高僧曇諦傳忽作數語是足成之以寄師川師川讀之想亦見赦二首  其二", "paragraphs": ["古書漫滅字斕斑，眼倦頽然整頓閑。", "以法爲親疏世相，視身如幻寄人間。", "業緣有盡今脱手，老態無因日上顔。", "已辦一瓢期澗飲，要刳餘潤到崑山。"]}