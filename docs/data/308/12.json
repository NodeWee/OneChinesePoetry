{"author": "釋德洪", "period": "宋", "type": "诗", "title": "鍾山悟真菴西竹林間蒼崖千尺歲久折裂余與敦素行山中至此未嘗不徘徊菴僧爲開軒向之盡收其形勝名曰兩翁作此", "paragraphs": ["水邊脩竹纔堪數，竹外蒼崖已半頽。", "我輩自追方外樂，軒窗誰爲此間開。", "待邀山月三人共，要聽松風萬壑哀。", "坐久篆畦香遶遍，碧消煙縷雪殘灰。"]}