{"author": "釋德洪", "period": "宋", "type": "诗", "title": "雲菴生日空印設供作偈福嚴南臺萬壽三老與焉次韻", "paragraphs": ["不見叢林老陕西，鐵牛生得石牛兒。", "泐潭撲面紅塵起，四海禪流滿地疑。", "溈山作人熱心肺，冷處著火人方知。", "龍山說偈聊戲耳，萬象驚叫天魔悲。", "三生大士視雲漢，和倡四座知爲誰。", "南臺拱讀萬壽笑，生機妙語皆臨時。", "諸方傳誦著精彩，不是龍山唱和詩。"]}