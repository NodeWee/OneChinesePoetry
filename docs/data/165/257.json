{"author": "韓元吉", "period": "宋", "type": "诗", "title": "上巳日王仲宗趙德溫見過因招趙仲縝任卿小集以流水放杯行分韵得行字", "paragraphs": ["春事倏已晚，飛花送啼鶑。", "長安三月三，水邊盡傾城。", "緬懷杜陵老，感之見歌行。", "青鳥忽飛去，素鱗盤水精。", "往事誰復識，夢繞白玉京。", "朅來官閩陬，江湖渺餘情。", "嘉節閉門卧，客愁隨日生。", "風光入樽酒，使我嗟獨傾。", "良友慰寂寞，惠然成會并。", "金枝三雋才，千里未可程。", "王郎烏衣舊，高論玉麈橫。", "相逢寄觴詠，樂此天氣清。", "不知山陰會，絕唱疇能賡。", "庭隅有幽花，粲若萬玉纓。", "好風亦知人，微月相與明。", "蕭蕭城東路，頗復歌吹聲。", "景物正自佳，天涯意難平。", "不須恨陳迹，且用催詩成。"]}