{"author": "韓元吉", "period": "宋", "type": "诗", "title": "檢詳出示所賦陳季陵戶部巫山圖詩仰窺高作歎息彌襟范成大嘗考宋玉談朝雲事漫稱先王時本無據依及襄夢之命玉爲賦但云頩薄怒以自持曾不可乎犯干後世弗察一切溷以媟語曹子建賦宓妃亦感此而作此嘲誰當解者輒用此意次韵和呈以資拊掌", "paragraphs": ["瑶姬家山高插天，碧叢奇秀古未傳。", "向來題目經楚客，名字徑度岷峨前。", "是耶非耶莽誰識，喬林石廟常秋色。", "暮去行雨朝行雲，翠帷瑶席知何人。", "峽船一息且千里，五兩竿頭見幡尾。", "仰窺仙館至今疑，行人問訊居人指。", "千年遺恨何時伸，陽臺愁絕如荒村。", "高唐賦裏人如畫，玉色頩顔元不嫁。", "後來饑客眼長寒，浪傳樂府吹復彈。", "此事牽連到溫洛，更憐塵襪有無間。", "君不見天孫住在銀河滸，塵間猶作兒女語。", "公家春風錦瑟傍，莫爲此圖虛斷腸。"]}