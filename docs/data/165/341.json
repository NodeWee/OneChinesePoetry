{"author": "韓元吉", "period": "宋", "type": "诗", "title": "偶得佳酒懷尹少稷聞其連日致齋在臺作長句寄之", "paragraphs": ["孔君一月二十九日醉，太常一年三百五十九日齋。", "人生百歲駒過隙，直與外物勞形骸。", "君非太常何用爾，監祭有令時當差。", "朝廷禮備百神秩，不比媚奧猶燔柴。", "念君幾日得閒暇，歸胙饜飫妻奴哇。", "重門咫尺不得見，使我有酒空相懷。", "憶昔過從水南寺，風廊雪屋靡不偕。", "靈山懷玉了在眼，蒼翠突兀石筍鐵柱如籤排。", "醉來起舞對山水，狂歌亦和襄陽𥱼。", "一時取樂未云足，後會回首何其乖。", "今者相逢號朝士，僕僕聽鼓趨天街。", "欲觀禮樂問文物，但見鼙鼓鳴江淮。", "喜君頭上冠作廌，文筆愈健詩愈佳。", "青雲萬里要直氣，幸勿觸狐當觸豺。", "我今勃窣百僚後，自覺迂鈍難爲儕。", "一杯耳熱不共醉，夜長獨坐燒寒稭。", "隔牆降將新授節，絲竹間響駢金釵。", "時逢富貴雖可羨，擾擾得失真蠅蝸。", "江山到處有佳趣，故應赤舄輸青鞵。", "明年春風我欲賦歸去，佇君功成作頌磨蒼崖。"]}