{"author": "韓元吉", "period": "宋", "type": "诗", "title": "丁丑仲春將渡浙江從者請盤沙予畏而不許既登舟乘潮以濟中流膠焉捐十金募數力竟至沙上僅達西興狼狽殊甚從者笑之感而賦詩", "paragraphs": ["桑田變東海，此語聞自昔。", "嗟我百年人，耳目詎能識。", "誰言錢塘江，遂有車馬跡。", "漲沙莽雲屯，衣带僅尋尺。", "我初未渠信，束襜俟潮汐。", "是時月既望，春晴好風色。", "同舟二三子，擊楫意頗適。", "中流類坳堂，竟作膠柱瑟。", "褰裳亂濤波，植杖負囊笈。", "居然濯我足，長堤慰行客。", "西興忽在眼，喚渡猶頃刻。", "鯤鵬定何之，魚龍豈遷宅。", "斜陽照高岸，得酒餞寒濕。", "平生忠信懷，對此徒感激。", "翻成僕奴笑，撫事吁莫測。", "莫問曲池平，空悲峴山側。"]}