{"author": "韓元吉", "period": "宋", "type": "诗", "title": "土人池中有新荷戴錢而出者少稷明遠相率賦詩戲作長句", "paragraphs": ["君不見紫髯將軍射無敵，志目中眉猶動色。", "晚年驚見賣油翁，一綫穿錢曾不失。", "人言手熟會當爾，世事由來真一劇。", "紛紛刻楮技已窮，厭看人力須天工。", "湘妃撫掌漢女笑，爲我試手馮夷宮。", "芙渠生葉不自展，胡爲正在阿堵中。", "青銅翠羽光相映，莫遣游魚動荷柄。", "芳心滿眼誰得知，坐使詩人發嘲詠。", "我言羞澀囊久空，井中飛蚨那得逢。", "不如青鴨爲銜去，賸買明月酬清風。"]}