{"author": "韓元吉", "period": "宋", "type": "诗", "title": "戊辰三月清明後三日見葉丈于石林承命賦詩作古風一首", "paragraphs": ["東風易陰晴，一雨曉便止。", "捨舟欣徐行，烏鵲聲爲喜。", "岧嶢石林谷，蒼翠間紅紫。", "丈人厭調元，玩意丘壑裏。", "鄭公化鄉閭，鄴侯盛圖史。", "千載發詞源，一點詣真理。", "霞裾月中仙，珠履天下士。", "時從詩酒樂，不負湖山美。", "方瞳照玄髮，眉壽端自此。", "緬懷西湖春，荆棘迷故里。", "兩髦看公遊，玉節旋屢弭。", "風塵三十載，碌碌類餘子。", "晚登載欣堂，謦欬聞正始。", "榆枋望天池，奮迅思决起。", "當謀白雲居，敢援赤松比。", "臨流整游觀，三沐聊洗耳。"]}