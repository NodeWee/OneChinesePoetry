{"author": "韓元吉", "period": "宋", "type": "诗", "title": "平生八見女而存者五人比又得女少稷作詩見寬次韵謝之", "paragraphs": ["漸老思似續，撫懷良惘然。", "空餘歲寒心，凜凜松柏堅。", "平生孔明婦，貧賤房且專。", "生女不生男，造物寧我偏。", "孌彼五嬌兒，弄瓦相隨肩。", "人言可禦盜，無乃繆以千。", "囊金不辦嫁，擇婿那敢全。", "今年又增一，比比安求旃。", "覺貧與覺富，可笑還可憐。", "向來兩童烏，泡幻隨變遷。", "應門固未計，疇復與我玄。", "我家豈無人，文章紹編箋。", "經心不能釋，欲語氣已填。", "筮言晚當見，默禱資明蠲。", "行年且四十，那得慰眼前。", "陶公謂勝無，此論吾師焉。", "舒宣儻可待，弓裘猶足傳。", "今者事方殷，煩君費詩篇。", "君詩妙難敵，巨刃迎小鮮。", "炯炯明月珠，一一照眼圓。", "吁嗟人生事，歲月如奔川。", "豈不舒我憂，熊羆夢豐年。", "蓬門亦何祥，但見巾帨懸。", "會當亦添丁，荷鋤賦歸田。", "老妻鼓掌笑，子意將誰愆。", "須知百男惡，未若一女賢。", "矧子四壁空，蓋頭無尺椽。", "兒女分所定，底用相鑱鐫。", "尚應具扁舟，江湖窮泝沿。", "爲君聘絡秀，椎牛事烹煎。"]}