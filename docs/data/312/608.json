{"author": "李白", "period": "唐", "type": "诗", "title": "入彭蠡經松門觀石鏡緬懷謝康樂題詩書遊覽之志", "paragraphs": ["謝公之彭蠡，因此遊松門。", "余方窺石鏡，兼得窮江源。", "將欲繼風雅，豈徒清心魂。", "前賞逾所見，後來道空存。", "況屬臨汎美，而無洲渚喧。", "漾水向東去，漳流直南奔。", "空濛三川夕，回合千里昏。", "青桂隱遙月，綠楓鳴愁猨。", "水碧或可采，金精祕莫論。", "吾將學仙去，冀與琴高言。"]}