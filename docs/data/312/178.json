{"author": "李白", "period": "唐", "type": "诗", "title": "秋日鍊藥院鑷白髮贈元六兄林宗", "paragraphs": ["木落識歲秋，瓶冰知天寒。", "桂枝日已綠，拂雪凌雲端。", "弱齡接光景，矯翼攀鴻鸞。", "投分三十載，榮枯同所歡。", "長吁望青雲，鑷白坐相看。", "秋顏入曉鏡，壯髮凋危冠。", "窮與鮑生賈，饑從漂母餐。", "時來極天人，道在豈吟嘆。", "樂毅方適趙，蘇秦初說韓。", "卷舒固在我，何事空摧殘。"]}