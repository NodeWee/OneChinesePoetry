{"author": "李白", "period": "唐", "type": "诗", "title": "宣州九日聞崔四侍御與宇文太守遊敬亭余時登響山不同此賞醉後寄崔侍御二首 一", "paragraphs": ["九日茱萸熟，插鬢傷早白。", "登高望山海，滿目悲古昔。", "遠訪投沙人，因爲逃名客。", "故交竟誰在，獨有崔亭伯。", "重陽不相知，載酒任所適。", "手持一枝菊，調笑二千石。", "日暮岸幘歸，傳呼隘阡陌。", "彤襜雙白鹿，賓從何輝赫。", "夫子在其間，遂成雲霄隔。", "良辰與美景，兩地方虛擲。", "晚從南峰歸，蘿月下水壁。", "却登郡樓望，松色寒轉碧。", "咫尺不可親，棄我如遺舃。"]}