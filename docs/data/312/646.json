{"author": "李白", "period": "唐", "type": "诗", "title": "金陵江上遇蓬池隱者", "paragraphs": ["心愛名山遊，身隨名山遠。", "羅浮麻姑臺，此去或未返。", "遇君蓬池隱，就我石上飯。", "空言不成歡，強笑惜日晚。", "綠水向雁門，黃雲蔽龍山。", "歎息兩客鳥，裴回吳越間。", "共語一執手，留連夜將久。", "解我紫綺裘，且換金陵酒。", "酒來笑復歌，興酣樂事多。", "水影弄月色，清光奈愁何。", "明晨挂帆席，離恨滿滄波。"]}