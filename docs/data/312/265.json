{"author": "李白", "period": "唐", "type": "诗", "title": "秋夜宿龍門香山寺奉寄王方城十七丈奉國瑩上人從弟幼成令問", "paragraphs": ["朝發汝海東，暮棲龍門中。", "水寒夕波急，木落秋山空。", "望極九霄迥，賞幽萬壑通。", "目皓沙上月，心清松下風。", "玉斗橫網戶，銀河耿花宮。", "興在趣方逸，歡餘情未終。", "鳳駕憶王子，虎溪懷遠公。", "桂枝坐蕭瑟，棣華不復同。", "流恨寄伊水，盈盈焉可窮。"]}