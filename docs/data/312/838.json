{"author": "李白", "period": "唐", "type": "诗", "title": "雜言用投丹陽知己兼奉宣慰判官", "paragraphs": ["客從崑崙來，遺我雙玉璞。", "云是古之得道者西王母食之餘，食之可以凌太虛。", "受之頗謂絕今昔，求識江淮人猶乎比石。", "如今雖在卞和手，□□正憔悴。", "了了知之亦何益，恭聞士有調相如。", "始從鎬京還，復欲鎬京去。", "能上秦王殿，何時迴光一相眄。", "欲投君，保君年，幸君持取無棄捐。", "無棄捐，服之與君俱神仙。"]}