{"author": "李白", "period": "唐", "type": "诗", "title": "中丞宋公以吳兵三千赴河南軍次尋陽脫余之囚參謀幕府因贈之", "paragraphs": ["獨坐清天下，專征出海隅。", "九江皆渡虎，三郡盡還珠。", "組練明秋浦，樓船入郢都。", "風高初選將，月滿欲平胡。", "殺氣橫千里，軍聲動九區。", "白猨慙劒術，黃石借兵符。", "戎虜行當翦，鯨鯢立可誅。", "自憐非劇孟，何以佐良圖。"]}