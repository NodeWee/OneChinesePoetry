{"author": "李白", "period": "唐", "type": "诗", "title": "贈韋祕書子春二首 一", "paragraphs": ["谷口鄭子真，躬耕在巖石。", "高名動京師，天下皆籍籍。", "斯人竟不起，雲臥從所適。", "苟無濟代心，獨善亦何益。", "惟君家世者，偃息逢休明。", "談天信浩蕩，說劒紛縱橫。", "謝公不徒然，起來爲蒼生。", "祕書何寂寂，無乃羈豪英。", "且復歸碧山，安能戀金闕。", "舊宅樵漁地，蓬蒿已應沒。", "却顧女几峯，胡顏見雲月。"]}