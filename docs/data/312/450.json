{"author": "李白", "period": "唐", "type": "诗", "title": "荅長安崔少府叔封遊終南翠微寺太宗皇帝金沙泉見寄", "paragraphs": ["河伯見海若，傲然誇秋水。", "小物昧遠圖，寧知通方士。", "多君紫霄意，獨往蒼山裏。", "地古寒雲深，巖高長風起。", "初登翠微嶺，復憩金沙泉。", "踐苔朝霜滑，弄波夕月圓。", "飲彼石下流，結蘿宿溪煙。", "鼎湖夢淥水，龍駕空茫然。", "早行子午關，却登山路遠。", "拂琴聽霜猨，滅燭乃星飯。", "人煙無明異，鳥道絕往返。", "攀厓倒青天，下視白日晚。", "既過石門隱，還唱石潭歌。", "涉雪搴紫芳，濯纓想清波。", "此人不可見，此地君自過。", "爲余謝風泉，其如幽意何。"]}