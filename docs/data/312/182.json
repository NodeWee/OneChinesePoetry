{"author": "李白", "period": "唐", "type": "诗", "title": "訪道安陵遇蓋還爲余造真籙臨別留贈", "paragraphs": ["清水見白石，仙人識青童。", "安陵蓋夫子，十歲與天通。", "懸河與微言，談論安可窮。", "能令二千石，撫背驚神聰。", "揮毫贈新詩，高價掩山東。", "至今平原客，感激慕清風。", "學道北海仙，傳書蘂珠宮。", "丹田了玉闕，白日思雲空。", "爲我草真籙，天人慙妙工。", "七元洞豁落，八角輝星虹。", "三災蕩璿璣，蛟龍翼微躬。", "舉手謝天地，虛無齊始終。", "黃金滿高堂，荅荷難克充。", "下笑世上士，沈魂北羅酆。", "昔日萬乘墳，今成一科蓬。", "贈言若可重，實此輕華嵩。"]}