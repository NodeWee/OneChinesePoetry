{"author": "李白", "period": "唐", "type": "诗", "title": "鞠歌行", "paragraphs": ["麗莫似漢宮妃，謙莫似黃家女。", "黃女持謙齒髮高，漢妃恃麗天庭去。", "人生容德不自保，聖人安用推天道。", "君不見蔡澤嵌枯詭怪之形狀，大言直取秦丞相。", "又不見田千秋才智不出人，一朝富貴如有神。", "二侯行事在方冊，泣麟老人終困厄。", "夜光抱恨良歎悲，日月逝矣吾何之。"]}