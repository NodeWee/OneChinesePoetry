{"author": "李白", "period": "唐", "type": "诗", "title": "寄韋南陵冰余江上乘興訪之遇尋顏尚書笑有此贈", "paragraphs": ["南船正東風，北船來自緩。", "江上相逢借問君，語笑未了風吹斷。", "聞君攜伎訪情人，應爲尚書不顧身。", "堂上三千珠履客，甕中百斛金陵春。", "恨我阻此樂，淹留楚江濱。", "月色醉遠客，山花開欲然。", "春風狂殺人，一日劇三年。", "乘興嫌太遲，焚却子猷船。", "夢見五柳枝，已堪挂馬鞭。", "何日到彭澤，長歌陶令前。"]}