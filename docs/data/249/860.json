{"author": "姚勉", "period": "宋", "type": "诗", "title": "余評事惠龍團獸炭香瓔鳬實且許以百丈山楮衾而未至", "paragraphs": ["青禽銜雲落蓬壺，風簷快讀光眉鬚。", "百朋珍貺羅庭隅，一一皆可當清娛。", "建溪龍焙香雲腴，香瓔巧製來東吳。", "鬅鬙獸炭奇形模，辟邪天祿獅熊貙。", "王家舄種君家鳬，晴沙暖抱明月珠。", "雅意下照僊人癯，矮窗醉兀詩情孤。", "蒲團松拂燒紅爐，蝸廬積凍春潜驅。", "侍兒金珞香玉膚，月鐺著雪煎春酥。", "窗前笑玩嬌黄雛，能言直可貢上都。", "其波及晉皆君餘，獨欠一幅橫雲鋪。", "王孫醉擁紅氍毹，楮生長揖非吾徒。", "藤床紙帳恰此須，能供梅花清夢無。"]}