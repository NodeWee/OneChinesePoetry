{"author": "姚勉", "period": "宋", "type": "诗", "title": "丁巳春夏之交巨浸屢至小民艱食郡侯請諸寓貴講行賑濟漸就次第僉幕有撓其議而變其法者楊監簿再來請入局商榷不赴寄以詩", "paragraphs": ["趁晴亦欲强追陪，爭奈濃陰墨樣堆。", "燕子纔銜春色至，鵓鴣又喚雨聲來。", "從教野草爭先長，勒住名花莫浪開。", "世道而今總如此，竹關深閉且擎杯。"]}