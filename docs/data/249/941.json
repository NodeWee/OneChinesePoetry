{"author": "許月卿", "period": "宋", "type": "诗", "title": "涉世", "paragraphs": ["涉世如溪谷，只宜在淺處。", "一生如一日，未暮早歸去。", "君不見偉哉男子韓淮陰，往往正坐涉世深。", "功成身退豈不好，當時何事歸不早。", "人生少年須立事，生我不應負天地。", "了却君王事便休，去時莫待雨淋頭。", "如今版圖半烟霧，眼看流離無限子。", "取將舊物還君王，襁褓赤子寢之床。", "青天白日正亭午，歸去彈琴鶴對舞。", "靜與賢傳不□□，春風吹袂浴沂天。"]}