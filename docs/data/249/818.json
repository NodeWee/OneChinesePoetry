{"author": "姚勉", "period": "宋", "type": "诗", "title": "遊靈源天境遇雨各奔歸晚坐以不是溪居者那知風雨來分韻得那字奉呈一笑", "paragraphs": ["靈源水有天，日涉勝趣多。", "同行十數子，散策經山坡。", "溪行小盤礴，石坐閒摩挲。", "野菊留餘花，新梅看微柯。", "寒鴉落平田，暖鯉跳枯荷。", "是日冬曦溫，景象如春和。", "笑談不知歸，亦有載酒過。", "忽瞻彼北山，黑雲生嵯峨。", "陰晴反覆手，天測不可俄。", "長風舞紅葉，急雨翻銀河。", "儒冠各欹墊，僮屨皆奔波。", "路滑爭牛羊，泥濺亂鴨鵝。", "席地聽沾濕，樽沙委駢羅。", "五十笑百步，曳杖如橫戈。", "林間偶自芘，棄甲我則那。", "留戀歸不早，顛沛逢滂沱。", "出遊不知時，廢此嘯且歌。", "綢繆無遠慮，其如近憂何。", "茲遊已狼籍，後計毋蹉跎。", "歸歟亟誅茅，結亭依巖阿。", "震陵有帡幪，樂哉澗槃薖。"]}