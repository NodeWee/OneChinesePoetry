{"author": "王奕", "period": "宋", "type": "诗", "title": "金餘元遺山來拜祖庭有紀行十首遂倚歌之先後殊時感慨一也 和元遺山九首", "paragraphs": ["耕民昧帝力，焉用典與謨。", "奈何降衷後，氣稟分賢愚。", "天錫孔孟氏，一整綽有餘。", "廓哉鄒魯地，良足容軒車。", "皇皇七十國，轍迹何區區。", "誰知百世下，流作章句儒。", "掌股弄神器，敝屣直棄如。", "遂令桐梓地，盡化荆棘塗。", "昏林畏饞啖，秉燭來趨隅。", "巫咸倘可問，爲我還其初。"]}