{"author": "姚勉", "period": "宋", "type": "诗", "title": "同張公望湖上避暑到四聖觀招柏堂月潭二道士出飲", "paragraphs": ["清晨有客來，畏暑思避地。", "凉多獨湖上，一棹拍空翠。", "長堤舞楊柳，餘雨在荷芰。", "炎蒸俱已失，滿抱足清意。", "頗思孤山頂，有客具高致。", "扣門聞琴聲，便覺洗塵累。", "湖邊出問酒，飲興隨所至。", "池鮮煮珍甘，水果剝香脆。", "好風林外來，吹面凉不醉。", "清談詣物表，絕不挂世事。", "畫舫何人斯，簫鼓正喧沸。", "清遊彼應笑，世味吾不嗜。", "尚思携枕簟，同叩竹間寺。", "從今日日來，莫厭驚晝睡。"]}