{"author": "王奕", "period": "宋", "type": "诗", "title": "庚寅五月十二日偕趙平甫拜采石神霄宮太白墳", "paragraphs": ["孤風吹黄鵠，遠客歸自魯。", "瓣香拜公墳，梁月重凄楚。", "比曾登太山，依韻踵遐武。", "生平景仰心，茲夕遂親覩。", "何地無青山，何人無黄土。", "艷艷謫仙翁，配月照今古。", "惜哉生死世，於道竟無補。", "世乏蹈海人，此事與誰語。", "徘徊暮雲亭，玄蟬訴輕暑。"]}