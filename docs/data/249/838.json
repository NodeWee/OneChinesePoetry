{"author": "姚勉", "period": "宋", "type": "诗", "title": "訪李興伯不遇其家人命二子留宿有古人截髮撤薦之風喜詩之", "paragraphs": ["暮煙蒼莽浮林麓，征人尚殿歸鴉宿。", "山前知有故人家，急往叩門驚啄木。", "主人多日出未歸，鵲飛三匝愁無依。", "刲羊忽逢伯仁母，設饌乃有襄陽妻。", "竹窗掛燈見二子，褒已自佳融更偉。", "烹雞炊黍羅酒漿，奴飯馬芻更充美。", "慨然好客尚父風，謫僊家人自不同。", "古來如此能有幾，截髮留賓書入史。", "王珪他日貴勿疑，不須論客母可知。"]}