{"author": "葉清臣", "period": "宋", "type": "诗", "title": "累日前伏蒙袖書臨訪并小文編及明堂圖披玩尋繹彌增景服偶書二百四十言以伸謝臆伏惟采覽", "paragraphs": ["進士不讀書，明經不根義。", "詬病君子儒，于今作文弊。", "禮部右詞賦，諸生竊科第。", "從道不違人，追趨斯近利。", "李生何爲者，力學務遜志。", "羞恥事章句，深湛刺經藝。", "常惟天子貴，無大明堂位。", "邈焉三代風，尠矣百世繼。", "去聖日逾遠，攻端非其致。", "公玉既妄圖，戴德亦繆記。", "漢唐盛容典，規畫不足示。", "其間區區者，何暇盛德事。", "確論無甚高，闊講寖而墜。", "披文會今古，援筆攷同異。", "面勢本周官，纖悉探呂氏。", "挽拾林甫長，仰擿康成盩。", "昭發老生矇，冥符作者意。", "聖期接千統，縟禮恢萬祀。", "無文既已秩，同節此云備。", "寧當總章法，未擥雲臺議。", "廢興有時合，聰明自民視。", "成厦繄衆材，至理豈一士。", "南闕朝奏書，中朝夕鳴佩。", "行矣無自遺，日中今可熭。"]}