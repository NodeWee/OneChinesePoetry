{"author": "宋祁", "period": "宋", "type": "诗", "title": "僦舍西齋小圃竹樹森植秋日摇落對之翛然因作長句盡道所見", "paragraphs": ["避事長卿志，閒居郎將流。", "無心嬰外物，有興爲高秋。", "僦舍餘三畝，畸人代一邱。", "園空樹色至，日淡暝煙浮。", "紺葉繁江蓼，丹鬚亞海榴。", "青松七鬣嫩，黄菊萬釘稠。", "露泫梨津熟，風乾芰扇愁。", "小池圓寫鏡，卧石側盤虯。", "愛竹惟慚賦，逢萱即忘憂。", "信非吾土美，聊並小山留。", "勝託三餘暇，幽尋五日休。", "沼蛙觀聿役，簷雀聽啁啾。", "心有冥鴻伴，歌煩警鶴酬。", "茲焉爲樂地，時事判悠悠。"]}