{"author": "余靖", "period": "宋", "type": "诗", "title": "南齋新植牡丹初冬忽開數朵愛玩不已因而感咏呈知郡中舍", "paragraphs": ["嶠南足暄候，秋葉不凋霜。", "孤根自北來，繡蘂忽葩張。", "嗟爾本國艷，秀色含天香。", "淑氣入春萼，園苑生輝光。", "豪家走鈿車，珠翠妍新妝。", "貴門陳廣宴，金碧開華堂。", "惟恐風雨至，不羞歌舞狂。", "意態占韶景，衆媚曷能妨。", "今茲植荒圃，空齋圍短牆。", "節物寒蟬後，林木野梅傍。", "胡爲吐奇卉，特此昧溫凉。", "祇知逢日暖，豈測非春陽。", "蜂蝶不爾採，壞欄啼夜螿。", "伊予久杜門，荆榛三徑荒。", "獨酌難成醉，徙倚徒徬徨。", "憐爾守常性，幽叢不改芳。"]}