{"author": "宋祁", "period": "宋", "type": "诗", "title": "去年十月赴淮陽今實周一歲歲中三遷遂直內禁作詩記其出處", "paragraphs": ["去年詔赴淮陽郡，手合魚符擁使輈。", "今歲恩叨玉堂署，頭簪鳳筆從宸游。", "孤蓬逐吹無時定，倦鳥逢林只自休。", "暗隙遂容私照日，奔湍信有不沈舟。", "身歸詎敢夸三組，目眩何能讀九丘。", "白髮紛垂文思軋，此生榮遇若爲酬。"]}