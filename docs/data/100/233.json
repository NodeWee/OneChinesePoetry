{"author": "宋祁", "period": "宋", "type": "诗", "title": "思歸", "paragraphs": ["心悸真摧櫓，年衰逼異糧。", "西征何日賦，東走向來狂。", "遂隔承明謁，虛稱建禮郎。", "去都魂黯黯，思幄淚浪浪。", "見䓞慚紆綬，逢荷誤索囊。", "醒無次公酒，老畏侍中香。", "前席初延問，煩言已中傷。", "翕眉爭恃笑，繞指詎容鋼。", "事隠或投杼，根危因拔楊。", "陰收主父草，幾落黨人章。", "霧露淮天惡，亭臯楚塞長。", "平時猶有感，爾日固迴腸。", "溪漲淹蒲牒，洲風挫葯房。", "芿區晴外遠，山疊暝前蒼。", "毒虺寒猶蠚，饑豺晝不藏。", "若爲貪坐閣，自此戒垂堂。", "淪骨深恩在，雕蟲緒業荒。", "身孤惟夕夢，時到黼帷傍。"]}