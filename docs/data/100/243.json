{"author": "宋祁", "period": "宋", "type": "诗", "title": "送趙御史仲禮之任南臺并柬兼善達公經歷元載王公用道孔公二御史", "paragraphs": ["天子龍沙拜法官，議郎親戴辟邪冠。", "曉辭漠北冰霜重，秋到江南草樹寒。", "諫疏頻煩明主聽，題詩長共故人看。", "應憐閭里誅求急，尚布朝廷禮意寬。", "幕下風清鳴一鶚，臺端雪霽見雙鸞。", "寥寥渡海三冬翮，翽翽凌空五色翰。", "晉代新亭蒼蘚合，梁朝舊地土花殘。", "石城慷慨悲袁粲，別墅風流憶謝安。", "千里憑高麾綉斧，幾回攬轡並銀鞍。", "諍臣事業須公等，努力明時匪素餐。"]}