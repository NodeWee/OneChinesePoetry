{"author": "宋祁", "period": "宋", "type": "诗", "title": "蜀地海棠繁媚有思加膩幹豐條苒弱可愛北方所未見諸公作詩流播西人余素好玩不能自默然所道皆在前人陳迹中如國風申章亦無愧云", "paragraphs": ["蜀道天餘煦，珍葩地所宜。", "濃芳不隠葉，併艷欲然枝。", "襞綵分羣萼，均霞點萬蕤。", "迴文錦成後，夾煎燎烘時。", "蜂蕊迎銜密，鶑梢向坐危。", "淺深雙絕態，啼笑兩妍姿。", "絳節排煙竦，丹釭落带垂。", "童容鄣畏薄，便面到憂遲。", "媚日能徐照，暄風肯遽吹。", "惜觀當晼晚，留恨付離披。", "麗極都無比，繁多僅自持。", "損香饒麝柏，照影欠瑶池。", "畫要精侔色，歌須巧騁辭。", "舉尊頻語客，細摘玩芳期。"]}