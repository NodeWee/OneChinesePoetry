{"author": "宋祁", "period": "宋", "type": "诗", "title": "南方未臘梅花已開北土雖春未有秀者因懷昔時賞玩成憶梅詠", "paragraphs": ["江南寒意薄，未臘見梅芳。", "爲有輕盈態，都無淺俗香。", "倚風斜夕臉，呵雪噤晨妝。", "刀尺憑鮫杼，比鄰託粉牆。", "高枝籠遠驛，側影照回塘。", "曠望黄昏月，嫶妍半夜霜。", "一身來上國，三載別炎方。", "不見南枝早，方驚北道長。", "當時猶引領，此際故回腸。", "淚盡羌人笛，魂銷越使鄉。", "危樓難極目，恨酒怯盈觴。", "未到盧家第，終虛白玉堂。"]}