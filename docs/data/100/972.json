{"author": "余靖", "period": "宋", "type": "诗", "title": "謹吟五十六字攀送仲求殿丞之任贛川竊惟嚴君國博挂冠歸閑而仲求兄弟爲鄰部守倅其榮至矣誠欲賦述詞不逮意", "paragraphs": ["一門三組序西雝，又見雙旌並訓農。", "三釜親庭交祿養，夾河子舍接鄰封。", "酒闌風雪催行色，吟際江山助筆鋒。", "我亦思親求郡紱，東湖南浦好過從。"]}