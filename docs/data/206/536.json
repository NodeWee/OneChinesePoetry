{"author": "高斯得", "period": "宋", "type": "诗", "title": "自敘六十韻", "paragraphs": ["蒼蒼大峩山，高標致青天。", "西江走其下，東井躔其顛。", "積此二儀氣，鍾爲萬古賢。", "粵從揚馬來，作者接項肩。", "我家高陽氏，遂古已嬋嫣。", "爰及開府公，世德乃昭宣。", "挺生六男子，如鼇海上連。", "逢時供世用，報國或軀捐。", "二季遇明主，皇極佐後先。", "英芬播家國，餘輝照山川。", "咨予食舊德，一綫千鈞懸。", "結髮日礱砥，植節圖貞堅。", "龍飛四十春，先皇始招延。", "絳侯正驕主，答策聊相鎸。", "無心得天下，人力何有焉。", "有司矜其愚，寘之龜列前。", "先人既死城，□遭禍愈挻。", "挈身歸君父，叨沐登史筵。", "是時嘉熙末，大臣私自便。", "抗疏警其偷，側目尤讒言。", "未幾孽嵩來，當國恣且專。", "白發竝相議，一斥踰三年。", "祁公俄入相，招我赤城邊。", "公尋薨于位，游老司陶甄。", "蓄縮多畏忌，百壬閙煎煎。", "汲黯又妄發，羣厖益呀喧。", "卧家百餘日，遂棹嚴灘船。", "偶乘浙東傳，入手埋輪權。", "南床有婦翁，出柙流饞涎。", "劾章格不下，使者反歸田。", "流落經七載，那復凌翔鵷。", "淳祐更化瑟，弓旌羅八纏。", "例叨赤車使，收召湘江壖。", "南宮甫踰月，遂玷蓬萊仙。", "仍侍玉皇案，兼操金匱篇。", "主恩海嶽比，每欲輸塵涓。", "謝吳對持鉉，國勢如舟偏。", "薰蕕共一器，兩黨操戈鋋。", "予與趙徐輩，放逐紛聯翩。", "吳公亦去相，國事堪潸然。", "荏苒兵難作，擾攘紛戈鋋。", "吳公再秉鈞，首議賈生篇。", "諸梁尚當路，公願竟以愆。", "亡何事大異，萊國冤南遷。", "國忠亂天經，黨禍何連延。", "傷哉淳祐士，蕭艾化蘭荃。", "腰金空照地，噤如秋後蟬。", "嗟我亦何人，趙璧乃獨全。", "挂舌坐林間，嫠憂耿無眠。", "一旦彗星出，應詔言數千。", "歷數蔡京罪，請收賈充權。", "書遏不得上，龍髯已飛天。", "尚有聞戒集，祕之未敢傳。", "其間朝陽吟，好事達湖弦。", "幾欲齒姦鈇，終虞隕深淵。", "偃蹇踰十載，冰山尚頑堅。", "不學李拾遺，盡付酒家錢。", "不學杜拾遺，窮愁詩自傳。", "聖涯浩無際，前路渺以緜。", "且復繫寸景，終予犀革編。"]}