{"author": "高斯得", "period": "宋", "type": "诗", "title": "觴客海棠下以東坡詩紅萼是鄉人之句分韻予得絲字", "paragraphs": ["南國候傷早，東皇駕如馳。", "月正未强半，紅紫皆離披。", "蜀花異凡品，作態能矜持。", "可憐多迫蹵，竟隨羣卉移。", "如彼市門女，狼籍施臙脂。", "又如賤錦工，忙擲梭中絲。", "匆匆不耐看，欲速將何爲。", "碧雞有佳人，睡足晨粧遲。", "含姿自愛惜，肯受春風欺。", "思之不可見，感事腸生悲。"]}