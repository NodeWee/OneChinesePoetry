{"author": "高斯得", "period": "宋", "type": "诗", "title": "時雪應禱周子車和東坡所次柳子玉韻見貽用韻答賦", "paragraphs": ["大冬衍陽人久渴，井泥無泉百川竭。", "老天有意濡沫之，一夜幻成三尺雪。", "勿嘲見卵索時夜，在眼來牟疑彷彿。", "蹇予誰敢貪天功，片片無非后皇德。", "由來此物貴臘前，况復霏霙當暢月。", "坡公守潁足風流，坐看斜飛詠愁絕。", "明朝亦欲踵前規，試與諸君相暖熱。"]}