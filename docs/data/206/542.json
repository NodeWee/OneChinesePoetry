{"author": "高斯得", "period": "宋", "type": "诗", "title": "九日會客面嶽亭以采菊東籬下悠然見南山分韻得采字詩", "paragraphs": ["四運相摧斥，秋容忽而改。", "英英晚節花，含霜發鮮彩。", "游子感蕭辰，命侶登爽塏。", "湘山儼橫陳，秀色如有待。", "獨憐祝融峯，盡日埋靉靆。", "安得誅雲師，吾將罪真宰。", "悠悠元亮心，千載宛如在。", "遥知把不盈，搔首終朝采。", "勝達不可追，迷塗誰堪悔。", "棄置勿復談，且復澆磊磈。"]}