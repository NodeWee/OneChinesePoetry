{"author": "高斯得", "period": "宋", "type": "诗", "title": "不浮欲卜居霅川而未决再用韻趣之", "paragraphs": ["君如夏日槐，濃陰正亭午。", "我如秋渚蓮，心老味加苦。", "卜居既未果，會面真堪數。", "二米同一稃，何時如秬黍。", "我今居異邦，一齊咻衆楚。", "出門無所詣，欲話誰晤語。", "盍念荆同生，毋憂豆逢煮。", "急來共伏臘，相與續妣祖。", "昔人兄弟多，八龍及三虎。", "安有予二人，而堪長齟齬。"]}