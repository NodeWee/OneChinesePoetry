{"author": "高斯得", "period": "宋", "type": "诗", "title": "次韻王深道見寄", "paragraphs": ["社鼷屋鼠非難攻，我力如綿不能動。", "生令墨吏彌奮張，氣湧如山高巃嵷。", "天王聖明侔日月，跂望丹霄眥幾裂。", "孤忠耿耿達無路，獨抱幽香分蕪絕。", "諸偷恣睢方摇尾，忽報台州隨逝水。", "人不代天天代人，造物明威乃如此。", "嗟予粗不愧守官，繄有承君鎸志完。"]}