{"author": "米芾", "period": "宋", "type": "诗", "title": "不應武康清溪之檄端居即事呈淮陽建昌二太守辰溪監郡三公", "paragraphs": ["秘篋大開千古到，雪圖小掛滿堂寒。", "墨濃員嶠峰孤起，枕冷燕山玉一團。", "圓扇古人蟬雀意，清風四海弟兄歡。", "閉關不謝勤來客，畏暑非緣懶作官。", "鳬脛欲長寧可益，蜩枝求足已能胖。", "有時驚覺神瀵夢，北里新聲舞翠鸞。"]}