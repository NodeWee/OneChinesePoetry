{"author": "華鎮", "period": "宋", "type": "诗", "title": "湖南運使柯少卿用廣西提刑曹司勳遊嶽麓寺韵送廣西行俾令同賦", "paragraphs": ["昔聞湘西寺，夢想投雙脚。", "身境隔楚越，攘臂無由攫。", "此日陪勝集，當年意彌廓。", "山環秀色遠，地勝真興託。", "赤日朗泥金，彤霞煥塗雘。", "追隨得後乘，登頓閑芒屩。", "窮幽際高深，歷險遵厓堮。", "北斗近在手，南溟消一酌。", "天風韵球琳，世味羶醴酪。", "躡屐想王謝，登舟成李郭。", "欣戚起參差，去住同紛錯。", "常時惜聚散，靈襟費恢拓。", "契理在相忘，言志亦盍各。", "無然結惆悵，聊用聆談噱。", "况當擁斧繡，不類居榛壑。", "金石雖欲流，風雲正相薄。", "蕣華夕則隕，蠟味淡可嚼。", "照坐蘭玉明，揮翰珠璣落。", "青嶂繚雲構，紅紗羅蠟爝。", "景勝語難工，柔毫幾頻閣。"]}