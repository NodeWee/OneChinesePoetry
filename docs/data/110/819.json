{"author": "華鎮", "period": "宋", "type": "诗", "title": "徐元立出示李父龍角水壁詩邀予繼作因成長篇", "paragraphs": ["龍德神變通盈虛，孕育乃與鰷鱨俱。", "被鱗戴角形非無，飛潜食息皆時須。", "太上道德體未刳，神物咸萃天王都。", "坰林苑囿馴騶虞，宮中高閣鳴鵷雛。", "玄龜負卦洛水隅，戴因之獸游廣途。", "此時應龍如鷗鳬，翔泳宮沼何舒于。", "庖犧正位膺乾符，是出德水呈神圖。", "彝倫九敘時紛敷，蒼白紀官各有呼。", "皇風綿邈雖已徂，下至虞舜成帝謨。", "豢御世守職未渝，節時飲食如哺烏。", "玄冥失職水正蕪，物乃坻伏潜天區。", "耳目接識非朝晡，疑無驚有無智愚。", "葉公好尚俄有孚，真物來止還驚吁。", "遺鱗脫角時可俘，世俗往往疑見誣。", "淮上乃有桑門徒，曾見得之青草湖。", "紺鱗兩葉角一跗，坳漥猶見藏泥塗。", "堅質溫潤如荆瑜，冷光凌亂侵琨珸。", "我疑仙客催盤盂，乘興擊破鴛鴦壺。", "又似石尉矜豪麤，醉中敲折青珊瑚。", "此物殊觀惟可娛，得名非似齊人竽。", "但恨不見真形軀，冥飛杳渺何能拘。", "昔人市骨求駿駒，毋在文駟交馳驅。", "靈德况與魑魅殊，沈潜非爲禹鼎模。", "喬岑十疊窮崎嶇，鯨波萬里不可逾。", "驤騰此地聊踟躕，有時亦肯游潢汙。", "悠悠自非真丈夫，無能駕馭登雲衢。", "時注甘雨蘇焦枯，六月不用商人雩。", "陂杖一擲生頭顱，壁梭亦與風雷趨。", "洛浦鳴琴致綃姝，洞庭吹玉來寸珠。", "豈如螮蝀無肌膚，雨餘成象才須臾。", "當知鱗角非怪迂，聞語無用空揶揄。"]}