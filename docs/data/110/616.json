{"author": "米芾", "period": "宋", "type": "诗", "title": "龍真行爲天章待制林公跋書云秘府右軍書一卷有一龍形真字印故作", "paragraphs": ["龍形真字芸香裏，伏日道山聊一啟。", "媼來鵝去已千年，莫像癡兒收蠟紙。", "蕭衍老翁食無肉，錦質綉章能獨侈。", "不知劫火付冤家，却誤頑仙求令史。", "文皇有金無鑒目，頼取穹官齊押尾。", "徐生小黠辨茅簷，不道天真難力致。", "晚薄功名歸一戲，一奩尤勝三公貴。", "牡丹不語人能醉，墨光覺勝朱鉛媚。", "與身俱生無術治，又染膏肓劉巨濟。"]}