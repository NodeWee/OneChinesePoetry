{"author": "劉跂", "period": "宋", "type": "诗", "title": "子和惠貺佳什惇敘世契誦詠感慨情見乎辭因次其韵", "paragraphs": ["恭聞裕陵初，文物萬古先。", "仁英所造士，臺閣徧招延。", "堂堂丹陽公，發軔自賓筵。", "維我先大夫，整駕亦周旋。", "一時起接武，千里稱比肩。", "俱陳曲臺議，共校天祿編。", "心期久相契，燥濕無改弦。", "晚登廊廟席，玉筍照華顛。", "廐馬並飛蓋，齋榻連脩椽。", "到今啟事帖，尺牘餘藤牋。", "憶我既冠後，羣趨集英前。", "公持柱史橐，水鏡資平銓。", "謂宜掇上第，擊節稱奏篇。", "聲名竟寂寂，感遇空拳拳。", "事過劇脫兔，邇來三十年。", "翰墨恍未落，拱水森已圓。", "嗟哉最孤露，罪戾深益纏。", "迷途雖云指，頑質何由鎸。", "以茲衆惡歸，白首猶迍邅。", "屢驚流夜郎，敢望尉通泉。", "弦腸恐齊斷，身璧欲俱捐。", "豈知巢傾覆，胎卵却復全。", "聖主日方中，照曜無黨偏。", "宸筆下霄漢，一洗空宿愆。", "生還出望外，喜極悲淚漣。", "詩書手自束，衣袂輕欲翾。", "猶憂抱沈瘵，針石久未蠲。", "朅來問醫藥，蹭蹬淮之壖。", "追惟曩時樂，夢破無重眠。", "疇知王公子，但說副車賢。", "持带走窮隸，趣駕來飛旃。", "勞我鬢霜雪，歡顔語㛹娟。", "北堂太夫人，備福獨綿綿。", "往者三殿朝，吾親亦班聯。", "問訊逮妻女，悲懽深愴然。", "升堂一拜阻，自痛久拘攣。", "念子事方殷，使客舟車駢。", "撥忙屢顧盼，尊酒勸留連。", "新詩又來辱，巨軸星斗懸。", "七字健欲活，靡靡爭春妍。", "夷途取騄驥，武庫出戈鋋。", "驟聞吳叔辯，霍然病欲痊。", "感子重拜嘉，儻未溝壑填。", "西風理歸棹，往稼汶陽田。", "王途正清廓，天子仁如天。", "軒冕豈不好，于我亦青氈。", "政惟蕭丘火，寒焰寧復然。", "亨衢子當騁，願言早著鞭。", "高閎富令息，犢子亦所憐。", "世交固未替，更頼清白傳。"]}