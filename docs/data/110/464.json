{"author": "米芾", "period": "宋", "type": "诗", "title": "劉涇收得子鸞字帖云是右軍余恐是陳子鸞薛紹彭亦云六朝書又得像余時在漣漪答以詩云", "paragraphs": ["劉郎收畫早甚卑，折枝花草首徐熙。", "十年之後始聞道，取吾韓戴爲神奇。", "邇來白首進道奧，學者信有髓與皮。", "始知什襲但遮壁，牛馬便可裹敝帷。", "峨峨太平老寺主，白紗帽首無冠蕤。", "武士後列肅大劍，宮女旁侍顰脩眉。", "神清眸子知寡慾，齒露唇反法定饑。", "世人見服似摩詰，不知六朝居士衣。", "後人勿輒亂唐突，梁人筆法了可知。", "道子見之必再拜，曹盧何物望藩籬。", "本當第一品天下，却緣顧筆在漣漪。"]}