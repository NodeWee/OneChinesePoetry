{"author": "林敏修", "period": "宋", "type": "诗", "title": "文湖州作山水橫軸吳希全家藏其子誠伯求蘇養直賦詩語特奇妙遂用其韵同賦", "paragraphs": ["明窗十日復五日，出此湖光與山色。", "前身畫師語不妄，文侯乃是金門客。", "乍從雲際辨遠岫，爭數喬林誇眼力。", "沒漂菰米歲事空，水濱柱下南飛鴻。", "欲投曉渡喚舟子，急槳已入昏烟中。", "徑思天邊問歸路，錯認江鄉舊洲渚。", "能傳萬里在尺素，豪奪應防卷寒雨。"]}