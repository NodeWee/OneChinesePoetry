{"author": "劉跂", "period": "宋", "type": "诗", "title": "夢與舍弟登靈泉步趨如無疾既覺感而賦詩用王介甫韵", "paragraphs": ["老夫東歸喜，豈復念西悲。", "心安體當佳，抱病如何其。", "欲成蹇士賦，應作半人詩。", "丘園窺不得，溘死恐無時。", "誰令北山夢，彊健變衰遲。", "陟巘石岌岌，班荆草離離。", "季也遮我留，更與道人期。", "夢中差獨樂，不類覺時爲。", "晝夕代乘除，勞逸更共之。", "我豈不有瘳，陰若相扶持。", "福雖未盈眥，自怪盛如茨。", "從今愛吾生，糜粥養蕃滋。"]}