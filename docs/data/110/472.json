{"author": "米芾", "period": "宋", "type": "诗", "title": "某頓首今日去國之官謹成拙詩上獻相公汲公鈞席下執某頓首上", "paragraphs": ["百尺青琅玕，浸以萬丈瀾。", "我欲擷柯梗，一蠡酌知難。", "屢亦爲世有，豈不詰其端。", "嶷嶷呂汲公，捧日當碧天。", "簡直抱一氣，代理夫何言。", "有志隆宋業，無心崇黨偏。", "透璞辨珉玉，披蓁刈蘭蓀。", "腐儒自束髮，口誦六藝言。", "治亂甚白著，用舍豈一賢。", "明時貴知用，自古遲暮年。", "敢陳必堯舜，况時值媧軒。", "豈徒琢空文，文姦籠羣頑。", "汩沒俗眼順，妬嫉兒女諼。", "竊取爲利路，死棄等草菅。", "朝哦不求和，暮吟不揭竿。", "不歎歲不與，惟恐枉所存。", "願披向龜鑑，大叫出肺肝。", "精誠露皎皎，洞徹金石堅。", "康濟有次第，沿革自貫穿。", "刪除救災法，下民不棄田。", "剔抉經費壅，源源如流泉。", "思豫近習隙，不紊出納專。", "正姓以明本，捐賞以運邊。", "改弊貴無迹，移風當有筌。", "竊邑飽妻子，封豕所並肩。", "法令若薪束，不息不敢剸。", "亦不歎折腰，所歎志不宣。", "時乎恍易失，髮白悵剛悁。", "遲遲竟去國，浼浼臨長川。", "此志苟不遂，江湖終浩然。"]}