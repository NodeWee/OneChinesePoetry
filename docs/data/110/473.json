{"author": "米芾", "period": "宋", "type": "诗", "title": "元祐辛未上元後一日同周文之劉瑞邁章縱矩游浮玉", "paragraphs": ["近臈昔夾衣，入春今重裘。", "天運亦已廣，四序或不周。", "張燈兒戲歇，發興在滄洲。", "茲山通玄府，瑶壇帝曾遊。", "荷衣可薦藻，神清不沉牛。", "厭俗入喧亂，風波屢爲憂。", "昨夕浄名天，結客湧不留。", "一唈寄心契，江澄客漾舟。", "冰磴若見拒，寒荄如有愁。", "大塊欲動蟄，陰壑尚潜虬。", "重賞定誰與，春光會和柔。", "臨曠攝北若，持坏結東流。", "卧石带白雲，勒崖託千秋。", "焦公心賞佳，掃跡願相投。", "分山飛鳥爭，劃水遊鱗讎。", "借我一錫地，爲公瓢掛頭。"]}