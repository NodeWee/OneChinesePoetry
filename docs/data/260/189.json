{"author": "趙蕃", "period": "宋", "type": "诗", "title": "九日王越卿司法置酒要客始約登武安之塔爲遊人所先已過圓通晚更集於彥博之居越卿醉後作畫其先大夫公亦能畫云作詩二首  其一", "paragraphs": ["登高有約乃相違，故遣村船逆上溪。", "寺與松篁元不隔，路經蓬藋却成迷。", "數君放逸仍懷古，老我悲凉况哭妻。", "鄭重莫逃雞黍社，又隨新月共扶藜。"]}