{"author": "趙蕃", "period": "宋", "type": "诗", "title": "十二月初六夜夢客溧陽半月而未見晦菴夢中以見遲爲併作詩謝之首句云平生知己晦菴老歲晚方懷見晚羞寐而診曰羈於一官久去師門精神之感形見如此耶用其句賦詩一章寄上", "paragraphs": ["平生知己晦菴老，歲晚方懷見晚羞。", "題詩寄公夏始盛，遣弟持書春又浮。", "謝安東山豈我舍，迂叟洛中常國憂。", "蟠桃結實動千載，朝菌不與晦朔謀。"]}