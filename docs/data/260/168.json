{"author": "趙蕃", "period": "宋", "type": "诗", "title": "簽判丈見約同諸丈携酒過賈新之運屬適以周侍郎過郡附舟謁之比到城周已先去既失見周又失與賈集不勝悵恨因成長句呈簽判丈運屬丈", "paragraphs": ["載酒俱期過閬仙，悵然何事獨求船。", "春風易遠朝天旆，夜雨空成借榻眠。", "誰謂此行真不遇，了知一笑欠前緣。", "連朝定有新酬唱，到我凡當第幾篇。"]}