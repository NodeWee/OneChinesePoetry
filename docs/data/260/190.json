{"author": "趙蕃", "period": "宋", "type": "诗", "title": "九日王越卿司法置酒要客始約登武安之塔爲遊人所先已過圓通晚更集於彥博之居越卿醉後作畫其先大夫公亦能畫云作詩二首  其二", "paragraphs": ["王家父子竹林期，談笑初無世俗姿。", "戲搦敗毫成凍羽，醉回老力出枯枝。", "解吟秀句寰區滿，不擬常稱老畫師。", "大令右軍疑只爾，外人笑怪若能知。"]}