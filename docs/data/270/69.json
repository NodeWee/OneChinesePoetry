{"author": "張栻", "period": "宋", "type": "诗", "title": "寒食前三日野步烏龍山中石上往往多新芽手擷盈匊酌玉泉煮之芳甘特甚有懷伯承兄賦此以寄", "paragraphs": ["披雲得新腴，煮泉聽松風。", "香永味自真，不與餘品同。", "悠然泊莫留，歸來隠疎鐘。", "念昔湘濱游，年年擷芳叢。", "遲日照高嶺，新雷驚蟄龍。", "落磑快先啜，鼓腹欣策功。", "夜燈紫筠窗，香生編簡中。", "誰與共此樂，臭味有鄰翁。", "朅來七里城，日月轉飛蓬。", "山川豈不好，予憂日忡忡。", "酌此差自慰，思君復無窮。"]}