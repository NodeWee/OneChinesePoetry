{"author": "楊冠卿", "period": "宋", "type": "诗", "title": "三輔黄圖載趙飛燕太液池結裾遊宋公雞跖載飛燕太液池歸風送遠曲俱謂飛燕欲御風仙去雜用古語戲題於後  其二", "paragraphs": ["瑶池翠水波粼粼，日暮寒生碧草春。", "阿嬌厭貯黄金屋，來歌送遠歸風曲。", "仙乎去故而就新，歌聲嘹亮遏行雲。", "黄鵠一去無消息，人間有情淚沾臆。"]}