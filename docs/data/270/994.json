{"author": "楊冠卿", "period": "宋", "type": "诗", "title": "秋日自武林病歸漁社李使君惠以長篇誦之再四沈疴脫然", "paragraphs": ["憶昨走京華，炎曦晝方赫。", "終日無一欣，夢遶舊泉石。", "西風趁驚波，茲焉掛帆席。", "千年遼鶴歸，客屨戶外積。", "雕胡飯新炊，雲腴飲甘液。", "杞狗雜苓龜，夜吠更晨吸。", "榮華風中煙，得喪付兒劇。", "寧復效轅駒，長鳴悲伏櫪。", "李侯金閨彥，氣與嵩華敵。", "龍門世莫攀，冰鑒古無匹。", "駃騠千里駿，晨炊共蓐食。", "高吟動鬼神，落筆風雨疾。", "句誦血模糊，妙理難致詰。"]}