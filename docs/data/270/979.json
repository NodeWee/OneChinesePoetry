{"author": "楊冠卿", "period": "宋", "type": "诗", "title": "三輔黄圖載趙飛燕太液池結裾遊宋公雞跖載飛燕太液池歸風送遠曲俱謂飛燕欲御風仙去雜用古語戲題於後  其一", "paragraphs": ["飲飛挾宸舟，彩鷁粲雲母。", "波涵太液秋，影動靈鼉吼。", "觀雲棹水擷菱蕖，馮夷擊鼓羣龍趍。", "飄飄仙袂隨風舉，帝憐飛燕結纓裾。", "當時得意更深眷，承恩日在昭陽殿。", "茲遊奇絕冠平生，三十六宮俱健羨。"]}