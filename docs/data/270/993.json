{"author": "楊冠卿", "period": "宋", "type": "诗", "title": "秦侯不調累年識者嘆息茲以規恢祕略親簡上知有詔復其官亨衢自此發軔聞之喜甚爲作古篇", "paragraphs": ["天驕飽肉氣勇决，憶昨彎弧射漢月。", "玉關保障烽燧驚，豺狼塞路人蹤絕。", "將軍方著從事衫，指揮義士征河南。", "設奇間道依嵩谷，百戰崎嶇不解驂。", "攻城陷陣收殊績，捷書夜到甘泉北。", "天子興嗟恨見晚，俾將樓船護江國。", "將軍擊檝誓中流，英風凜凜氣橫秋。", "胡爲拘縶不得逞，歸戴南冠效楚囚。", "一朝奮激肝膽露，剌剌羞聞婢子語。", "袖携文字幾千言，徑趍閶闔排雲去。", "帝敕天丁下取將，玉音誦之聲琅琅。", "侍臣却立屏東箱，奇謀創見驚未嘗。", "明日北門天子詔，似怪十年猶不調。", "盡還故秩問所從，豪傑中原資號召。", "我今塵敝黑貂裘，藥裹關心萬事休。", "挑燈看劍夜無寐，耿耿猶懷嫠婦憂。", "相期談笑青油幕，關河去展規恢略。", "燕然碣石與天齊，爲君重勒千丈碑。"]}