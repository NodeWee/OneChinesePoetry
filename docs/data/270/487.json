{"author": "樓鑰", "period": "宋", "type": "诗", "title": "金峨本老領優婆塞衆求寫選僧堂三大字示以數語", "paragraphs": ["行者堂中選僧，衆僧堂中選佛。", "人道是，我却不。", "不如莫待僧伽梨，便與豎起脊梁骨。", "大丈夫，休汩沒。", "一粒爆起冷灰豆，十分鈍似遼天鶻。", "赤脚踏透祖師關，神錐擊碎精靈窟。", "君不見盧能只在碓坊前，解道本來無一物。"]}