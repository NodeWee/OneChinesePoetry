{"author": "張栻", "period": "宋", "type": "诗", "title": "湖南使者邵公召赴行在所寓客張某敬賦以餞行李", "paragraphs": ["公來使湘州，氣象日淳美。", "不爲察察明，自謂平平耳。", "未須走原隰，但使心如水。", "儻無耳目蔽，庭戶即千里。", "頃聞上封章，便欲返桑梓。", "其如矍鑠姿，難著湖山裏。", "春風一札下，趣往覲天咫。", "新淥渺滄洲，揚舲一何駛。", "士方處遠外，憂國抱藴底。", "寧應立君前，輔車有或柅。", "煌煌四門開，側席問民疻。", "百慮願畢陳，高風泚餘子。"]}