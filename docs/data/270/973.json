{"author": "楊冠卿", "period": "宋", "type": "诗", "title": "未至池陽五里有齊山寺寺後巖石巉然緣崖而上絕頂有翠微亭即杜樊川九日携壺地也自亭而西憩集仙洞", "paragraphs": ["泉石吾膏肓，佳處每忘返。", "携壺上翠微，一雨秋政晚。", "千巖如獻狀，秀色疊層巘。", "緣雲梯逕入，危磴石偃蹇。", "洞戶訪真僊，丹成骨已換。", "羽化今幾年，鸞鵠若在眼。"]}