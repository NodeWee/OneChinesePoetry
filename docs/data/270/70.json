{"author": "張栻", "period": "宋", "type": "诗", "title": "六月晦發霅川廣德兄與諸友飲餞于漁山已而皆有詩贈別寄此言謝", "paragraphs": ["平生苕霅夢，邂逅此登臨。", "青山秀而遠，溪水潔且深。", "浮玉千古色，飛鳳何年音。", "小丘闢茺薈，修竹初成林。", "居然得此客，領畧還披襟。", "已歌棠棣詩，更作伐木吟。", "兄嗟弟行役，友念朋盍簪。", "情深語更質，意到酒自斟。", "荷風生泊莫，凉雨洗遥岑。", "翻然放舟去，別緒故難任。", "我行日以遠，佳處長會心。", "作詩寄余韻，併以謝幽尋。"]}