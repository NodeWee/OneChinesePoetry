{"author": "張栻", "period": "宋", "type": "诗", "title": "陪舍人兄過陳仲思溪亭深有買山卜鄰之意舍人兄預以顓壑見名因成古詩贈仲思", "paragraphs": ["築居湘水濱，歲月亦已久。", "寧知負郭東，勝處入君手。", "回環烟塢深，有此溪十畝。", "朝暾穿林薄，荷氣薰戶牖。", "堂堂吾州牧，下馬喚賓友。", "主人故喜事，一笑具殽䔩。", "汲泉泛崇蓮，洗醆傾稚酒。", "淋漓壁間書，自可傳不朽。", "我獨留薄莫，并溪時矯首。", "人言君不偶，此豈落人後。", "觀君眉宇間，似亦挾所有。", "隔溪更幽絕，古木蔭高阜。", "却立望遥岑，四序列鍾卣。", "買山吾計决，便欲剪榛莠。", "居然顓一壑，豈羨印如斗。", "未知鄰家翁，還肯見容否。"]}