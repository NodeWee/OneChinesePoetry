{"author": "張栻", "period": "宋", "type": "诗", "title": "三茅觀李仁父劉文潜員顯道趙溫叔崔子淵置酒分韻得高字", "paragraphs": ["節物歲云暮，九衢塵滿袍。", "起我二三友，招要步林皋。", "仰看冥飛鴻，俯覽千丈濤。", "石徑上深窈，竹風更蕭騷。", "杯槃自真率，更起瀉濁醪。", "歎我會合難，慰我涉歷勞。", "薰然鄉社遊，飲少意已陶。", "我亦壽長者，萬里欣所遭。", "嗟哉士業艱，逝矣日月滔。", "古義重金石，外物真秋毫。", "願言共勉厲，勿負岷山高。"]}