{"author": "張栻", "period": "宋", "type": "诗", "title": "廣漢黄仲秉即轉運使治之東作亭扁以楚翠蓋取杜陵所謂楚岫千峰翠者屬客賦詩", "paragraphs": ["維衡屹南荒，作鎮自開闢。", "蟠根結地厚，面勢倚空碧。", "陂陀數州境，高下相接迹。", "麓山乃其趾，神秀固未極。", "定王十里城，處處見山色。", "知誰長在眼，嗟此塵中客。", "觀風君獨暇，延納到几席。", "得句恍忘言，寄興渺今昔。", "自君之東來，民瘼極探索。", "仁言徹九關，寧懼虎豹厄。", "諏詢遍南畝，民肥吾則瘠。", "築亭一舒嘯，逮此百憂隙。", "看山儻不愧，隠几亦聊適。", "寄語後來者，此意當無斁。"]}