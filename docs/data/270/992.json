{"author": "楊冠卿", "period": "宋", "type": "诗", "title": "九月二十一夜夢至亂山叢石間出憩道傍拂石坐古榕下仰視木杪蘿蔓凌空興欲蜚舉既覺哦成古篇", "paragraphs": ["古榕夾道周，老榦參天碧。", "溜雨四十圍，下視庭前栢。", "垂根相勾聯，敷蔭接南國。", "凌寒不改柯，閲人如過客。", "山空秋月明，路遠車塵寂。", "清遊記昨夢，危坐倚孤石。", "矯首睇雲蘿，雙鳬生羽翼。"]}