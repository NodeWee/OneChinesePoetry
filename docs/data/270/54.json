{"author": "張栻", "period": "宋", "type": "诗", "title": "次韻德美碧泉感舊之什且約胡廣仲伯逢季丘來會上封", "paragraphs": ["相逢傾蓋地，回首歎川上。", "士窮不足怪，但喜氣愈王。", "凜然歲寒姿，儒林有龍象。", "棲遲似隠君，矍鑠真詩將。", "惟應一彈指，欲了四大藏。", "舊習想冰消，豈復留餘恙。", "新篇更紆餘，和氣與醖釀。", "却思東魯遊，幾載南陽葬。", "風霜摧宰木，日月隨過浪。", "豈期經世心，晚歲成獨往。", "蕭然屋半欹，使我懷抱愴。", "獨有千載傳，此事可憑仗。", "細觀宇宙間，何得復何喪。", "尚期浮雲開，衡嶽來見狀。", "秋壑采蘭蓀，霜林收栗橡。", "曉看日浮空，夜賞雪侵帳。", "更憐二三友，前山屹相望。", "文會儻來尋，勝踐天所相。", "妙理須細論，長歌却雄放。", "褰裳請勿疑，當仁應不讓。"]}