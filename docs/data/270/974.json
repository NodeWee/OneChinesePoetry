{"author": "楊冠卿", "period": "宋", "type": "诗", "title": "自馬當而上至壺口三鍾石蒼崖壁立下瞰層淵湍流急甚釣叟穴其傍往來自若吾恐其爲蜚僊也故作是詩", "paragraphs": ["千崖削蒼壁，萬仞臨深淵。", "老翁立其傍，習慣若自然。", "笑歌驚波瀾，步武生雲煙。", "我欲從之遊，結茅山之巔。", "舉瓢酌天漿，醉拍洪崖肩。", "明月夜橫玉，共看凌波僊。"]}