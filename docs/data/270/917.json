{"author": "滕岑", "period": "宋", "type": "诗", "title": "擬白馬篇", "paragraphs": ["白馬紫遊韁，意氣何飄揚。", "五陵富貴子，人謂天上郎。", "春華動新鞭，□蓋生輝光。", "行經幾臺觀，下馬毬鞠場。", "吹彈陳妙伎，歌舞集名倡。", "歡醉未云足，揮散千金彊。", "朝遊曛莫返，訖春以爲常。", "天祿揚子雲，矻矻事文章。", "草玄既自苦，投閣仍自傷。", "平生甚愛酒，何曾酣杯觴。", "較彼萬不如，虛名何足臧。"]}