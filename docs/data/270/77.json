{"author": "張栻", "period": "宋", "type": "诗", "title": "張子囦携二子西歸求予詩爲賦此以致鄉黨之義", "paragraphs": ["窮冬泝荆江，風急波濤怒。", "張君一葉舟，追逐任掀舞。", "時從古岸邊，頗得班荆語。", "君家岷山下，須眉挾風雨。", "萬里垂橐歸，問君自何苦。", "兩兒纔過膝，秀色隠眉宇。", "昨者試省中，旁觀正如堵。", "誦書聲琅琅，亦復記訓詁。", "呼前與酬答，進止良應矩。", "我爲三咨嗟，每見必摩拊。", "祝君須愛惜，事業貴有序。", "美質在陶冶，如器無苦窳。", "道遠方愁予，速成戒自古。", "可使利欲風，居然熏肺腑。", "良心人所同，愛敬發端緒。", "岷江本一勺，東流貫吳楚。", "但當養其源，日進自莫禦。", "君歸閉門思，予言或可取。"]}