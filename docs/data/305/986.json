{"author": "呂本中", "period": "宋", "type": "诗", "title": "潘邠老嘗得詩云滿城風雨近重陽文章之妙至此極矣後托謝無逸綴成無逸詩云病思王子同傾酒愁憶潘郎共賦詩蓋爲此語也王子立之也作此詩未數年而立之邠老墓木已拱無逸窮困江南未有定止感歎之餘輒成二絕  其二", "paragraphs": ["好詩政似佳風月，會賞能知已不凡。", "萬里潘郎舊鄉縣，半江斜日落歸帆。"]}