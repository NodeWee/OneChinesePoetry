{"author": "呂本中", "period": "宋", "type": "诗", "title": "潘邠老嘗得詩云滿城風雨近重陽文章之妙至此極矣後托謝無逸綴成無逸詩云病思王子同傾酒愁憶潘郎共賦詩蓋爲此語也王子立之也作此詩未數年而立之邠老墓木已拱無逸窮困江南未有定止感歎之餘輒成二絕  其一", "paragraphs": ["漫營新句補殘章，寄與烏衣玉樹郎。", "他日無人識佳景，滿城風雨近重陽。"]}