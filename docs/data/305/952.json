{"author": "呂本中", "period": "宋", "type": "诗", "title": "十一月五日與才仲弟相别于白沙東門之外悵然久之不能自釋乃知謝安石作惡之語不爲過也因成八詩奉寄可見别後氣味亦可并示京洛間親舊也  其六", "paragraphs": ["低頭拜東野，未厭擿抉窮。", "停車問縮酒，不訃牛馬風。", "胸次絕塵滓，欲與秋水同。", "斯人未遽遠，當在阿堵中。"]}