{"author": "呂本中", "period": "宋", "type": "诗", "title": "十一月五日與才仲弟相别于白沙東門之外悵然久之不能自釋乃知謝安石作惡之語不爲過也因成八詩奉寄可見别後氣味亦可并示京洛間親舊也  其一", "paragraphs": ["終年想顔色，未有食頃忘。", "君寧不我念，苦畏冰雪妨。", "斯文百戰罷，閱士如堵牆。", "孰知五湖口，一葦可以航。"]}