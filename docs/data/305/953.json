{"author": "呂本中", "period": "宋", "type": "诗", "title": "十一月五日與才仲弟相别于白沙東門之外悵然久之不能自釋乃知謝安石作惡之語不爲過也因成八詩奉寄可見别後氣味亦可并示京洛間親舊也  其七", "paragraphs": ["往者汪信民，愛我不自勝。", "以我如古人，得與子並稱。", "若士不復有，斯言當伏膺。", "期君極膏沃，更作無盡燈。"]}