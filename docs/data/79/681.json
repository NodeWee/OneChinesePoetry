{"author": "清晝", "period": "唐", "type": "诗", "title": "秋日潘述自長城至霅上與晝公湯評事遊集累日時司直李公瑕往蘇州有阻良會因與二公聯句以寄之", "paragraphs": ["離念非前期，秋風忽已至。", "芸黃衆芳晚，搖蕩居人思。", "白霜淒以積，高梧颯而墜。", "悠然越山川，復此恨離異。", "時景易遷謝，懽□難兼遂。", "惜分緩迴舟，懷遙企歸駟。", "休澣情自高，來思日云未。"]}