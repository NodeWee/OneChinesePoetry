{"author": "王洋", "period": "宋", "type": "诗", "title": "鄭吏部設川饌招客戲成長言呈諸丈", "paragraphs": ["茫茫四海天宇髙，九州列貢分地毛。", "江黄之區橘柚國，細腰宫衣無吳庖。", "□□不得供刀匕，况走川珍自岷水。", "鄭翁幻戲不作難，縮地分甘五千里。", "老人種蔬薑滿畦，買薑留錢人不知。", "丁寧使者市蜀錦，恍惚異味來如期。", "乃知此事古亦有，鄭老此戲誠瑰奇。", "擣珍䐑臠投巨鼎，繚肝末肺分全犧。", "南方搖落青未已，梅蘂垂垂照青泚。", "雪消冰盡飽陽和，更待春風轉沙尾。", "穠華只說錦官城，匝地燒燈夜初起。", "從翁已幸不齎粮，期向城都看藥市。"]}