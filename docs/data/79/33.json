{"author": "王洋", "period": "宋", "type": "诗", "title": "僊上人舉進士過三十不第作詩曰男兒三十未有立人世百年徒自勞徑拂衣削髪爲比丘今二十年矣精力甚健及將遊天台既羡師行復自悔訟因其將行作詩紀之", "paragraphs": ["春風只解吹春花，靈根古木無生芽。", "玲瓏拳石出萬様，碧峰千仞藏煙霞。", "世間百事總如此，偶然感慨還興嗟。", "上人本是龍門客，少小辭家來射策。", "可憐奇物未化神，卻與凡鱗同點額。", "當時三十未爲老，急電抽身能覺早。", "一投空跡二十年，留得詩腸至今好。", "我始與君同業書，明瓊偶紀張雙魚。", "强將野鶴落樊圃，不與閑雲同卷舒。", "君將風袖隨煙霞，我獨塵緣著冠屨。", "試問堂中老衲師，定見兩人優劣處。", "天台風路埋雲根，寒巖夜嘯鼪鼯群。", "脱身也自不費力，未疑此心長羡君。", "他年邂逅雲門路，不止分君一片雲。"]}