{"author": "段成式", "period": "唐", "type": "诗", "title": "遊長安諸寺聯句 翊善坊保壽寺 光天幀讚聯句", "paragraphs": ["觀音化身，厥形孔怪。", "胣腦淫厲，衆魔膜拜。", "指夢鴻紛，牓列區界。", "其事明張，何不可解。", "閻阿德川，大士先天。", "衆象參羅，福源田田。", "百億花發，百千燈然。", "膠如[絡繹]，浩汗連緜。", "燄摩界戚，洛迦苦霽。", "正念皈依，衆青如𥶙。", "戾滓可汰，癡膜可蛻。", "稽首如空，睟容若睇。", "闡提墨師，覩而面之。", "寸念不生，未遇乎而。"]}