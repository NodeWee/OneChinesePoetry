{"author": "無名氏", "period": "唐", "type": "诗", "title": "無名氏之散句", "paragraphs": ["都來消帝力，全不用兵防。", "道遠擎空鉢，深山踏落花。", "船中江上景，晚泊早行時。", "山寺鐘樓月，江城鼓角風。", "雨過花爭出，雲空月半生。", "鳥正啼隋柳，人須入楚山。", "高松飄雨雪，一室掩香燈。", "遂有冥心者，還尋此境來。", "又因風雨夜，重到古松門。", "道晦金雞伏，時來木馬鳴。", "誰來看山寺，自去掃松門。", "此生還自喜，餘事不相侵。", "白鬢無心鑷，青山得意多。", "一春能幾日，無雨亦多風。", "苦雨秋濤漲，狂風野燒翻。", "須知三尺劍，只爲不平磨。", "要路爭先進，閑門肯暫過。", "已難消永夜，況復聽秋霖。", "大雪路亦宿，深山水也吞。", "卷簾黃葉落，鏁印子規啼。", "亡國空流水，孤祠掩落花。", "山魅隔窗舞，鵩鳥入簾飛。", "萬里八九月，一身西北風。", "磴危攀薜荔，石滑疎莓苔。", "日落無行客，天寒有去鴻。", "正思浮世事，又到古城邊。", "尋常風雨夜，應有鬼神看。", "寄宿山中寺，相辭海上僧。", "風吹榆莢葉，雨打木瓜花。", "是星皆拱北，無水不朝東。", "西風起邊雁，一一向瀟湘。", "那堪懷遠路，猶自上高樓。", "白雲風散盡，紅葉水流來。", "妾如無異意，君棄也甘心。", "野過雲根闊，山高樹影長。", "古迹應重別，生緣不暫停。", "一個字未穩，數宵心不閑。", "別地葉頻落，去程山已寒。", "但取詩名得，何論下第頻。", "早起赴前程，鄰雞尚未鳴。", "白地一回雨，兒孫拾得金。", "軒車在何處，雨雪滿前山。", "燈微山館雨，角咽海城秋。", "去帆看已遠，臨水立多時。", "家貧爲客早，路遠得書稀。", "瀑布五千仞，草堂瀑布邊。", "我憶雲門寺，門前千萬峰。", "一瓶居無外，萬木老禪中。", "秋江洗一鉢，寒日曬三衣。", "空山行客少，獨樹晚蟬多。", "一片月生海，幾家人上樓。", "窗寒風漸緊，燈落夜將深。", "雲夢幾行去，瀟湘一夜空。", "無風來竹院，有月在莎庭。", "故園從小別，夜雨近秋聞。", "書劍別南州，炎荒萬里游。", "山盤樵徑上，人到雪房遲。", "路經秋雨後，人入亂峰來。", "獨樹知秋早，孤舟覺夜寒。", "馬飢飡落葉，鶴宿曬殘陽。", "路遠春行盡，家貧愁到時。", "臨水通宵坐，知君此興同。", "江聲兼小雨，暝色入啼猨。", "藕隱玲瓏玉，花藏縹緲容。", "紅樹醉秋色，碧溪彈夜弦。", "網斷蛛猶織，梁空燕不歸。", "倒身無著處，呵手不成溫。", "幾多詩弟子，無限酒知聞。", "牀上小薰籠，韶州新退紅。", "看時人步澁，展處蝶爭來。", "酒味雜蓮氣，香冷勝於冰。", "輪囷如象鼻，瀟灑絕青蠅。", "太宗皇帝真長策，賺得英雄盡白頭。", "曾題名處添前字，送出城人乞舊衣。", "華陽觀裏鐘聲集，建福門前鼓動期。", "隴右諸侯供語鳥，日南太守送名花。", "八百孤寒齊下淚，一時回首望崖州。", "讓劫已令多士伏，沽名還得世人聞。", "人爲子推初禁火，花愁青女再飛霜。", "楝花開後風光好，梅子黃時雨意濃。", "蘭湯備浴傳荆俗，水馬浮江弔屈魂。", "城頭椎鼓傳花枝，席上摶拳握松子。", "鳥向不香花裏宿，人從無影月中歸。", "輕著凍痕銷水面，密隨和氣入花根。", "萬木盡如花落候，四簷鳴□雨來時。", "濃綠萬枝紅一點，動人春色不須多。", "晚菘細切肥牛肚，新笋初嘗嫩馬蹄。", "蟬離楚樹鳴猶少，葉到嵩山落更多。", "風和日暖方開眼，雨潤煙濃不舉頭。", "窗前閑詠鴛鴦句，壁上時觀獬廌圖。", "可能有事關心後，得似無人識面時。", "一點孤燈人夢覺，萬重寒葉雨聲多。", "此心只待相逢說，時復登樓看遠山。", "九江有浪船難濟，三峽無猨客有愁。", "四海魚龍精魄冷，五山鸞鳳骨毛寒。", "誰家綠酒歡留客，何處紅樓睡失明。", "雨露施恩無厚薄，蓬蒿隨分有枯榮。", "去年花下留連飲，暖日夭桃鶯亂啼。", "今日江邊容易別，淡煙衰草馬頻嘶。", "蛇蝎性靈生便毒，蕙蘭根異死猶香。", "三間茅屋無人到，十里松門獨自游。", "翻憶舊山青碧裏，遶菴閑伴野僧禪。", "不甘五等諸侯薦，直肯九重天子知。"]}