{"author": "段成式", "period": "唐", "type": "诗", "title": "遊長安諸寺聯句 常樂坊趙景公寺 吳畫聯句", "paragraphs": ["慘澹十堵內，吳生縱狂跡。", "風雲將逼人，神鬼如脫壁。", "其中龍最怪，張甲方汗栗。", "黑雲夜窸窣，焉知不霹靂。", "此際忽仙子，獵獵衣舃奕。", "妙瞬乍疑生，參差奪人魄。", "往往乘猛虎，衝梁聳奇石。", "蒼峭束高泉，角膝驚欹側。", "冥獄不可視，毛戴腋流液。", "苟能水成河，剎那沈火宅。"]}