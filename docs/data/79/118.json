{"author": "馮待徵", "period": "唐", "type": "诗", "title": "虞姬怨", "paragraphs": ["妾本江南采蓮女，君是江東學劒人。", "逢君游俠英雄日，值妾年華桃李春。", "年華灼灼豔桃李，結髮簪花配君子。", "行逢楚漢正相持，辭家上馬從君起。", "歲歲年年事征戰，侍君帷幕損紅顏。", "不惜羅衣沾馬汗，不辭紅粉著刀環。", "相期相許定關中，鳴鑾鳴佩入秦宮。", "誰誤四面楚歌起，果知五星漢道雄。", "天時人事有興滅，智窮計屈心摧折。", "澤中馬力先戰疲，帳下蛾眉□□□。", "君王是日無神彩，賤妾此時容貌改。", "拔山意氣都已無，渡江面目今何在。", "終天隔地與君辭，恨似流波無息時。", "使妾本來不相識，豈見中途懷苦悲。"]}