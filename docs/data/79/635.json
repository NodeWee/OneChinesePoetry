{"author": "段成式", "period": "唐", "type": "诗", "title": "遊長安諸寺聯句 道政坊寶應寺 小小寫真聯句", "paragraphs": ["如生小小真，猶自未棲塵。", "褕袂將離座，斜柯欲近人。", "昔時知出衆，情寵占橫陳。", "不遣遊張巷，豈教窺宋鄰。", "庾樓吹笛裂，弘閣賞歌新。", "蟬怯纖腰步，蛾驚半額嚬。", "圖形誰有術，買笑詎辭貧。", "複隴迷村徑，重泉隔漢津。", "同心知作羽，比目定爲鱗。", "殘月巫山夕，餘霞洛浦晨。"]}