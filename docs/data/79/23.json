{"author": "王洋", "period": "宋", "type": "诗", "title": "乙酉閏八月二十一日出南城遊峴山壁間讀東坡詩感而有作", "paragraphs": ["水晶宫名凡幾區，此州絕景天下無。", "寒溪十里出明鏡，峭壁千仞涵清虛。", "平生邱壑胸次間，長情自恨無時閑。", "干戈逐我出鄉曲，散浪卻不拘塵寰。", "往時足健輕追逐，吳會山川看未足。", "行來恰值積雨餘，萬疊峰巒發新綠。", "溪山長好人長閑，不信此州翻地軸。", "流落須論塞上翁，髙唱慚無郢中曲。", "千年陵谷多遷變，髙名長在唯稱賢。", "峴山上下碑在否，見說父老猶潸然。", "襄陽但記羊叔子，霅上風流亦如此。", "壁間誰記萬瓦詩，歎息前賢淚如洗。"]}