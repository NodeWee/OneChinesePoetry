{"author": "段成式", "period": "唐", "type": "诗", "title": "遊長安諸寺聯句 光宅坊光宅寺 中禪師影堂聯句", "paragraphs": ["名下固無虛，敖曹貌嚴毅。", "洞達見空王，圓融入佛地。", "一言當要害，忽忽醒諸醉。", "不動須彌山，多方辯無匱。", "坦率對萬乘，偈荅無所避。", "爾如毘沙門，外形如脫履。", "但以理爲量，不語怪力事。", "木石摧貢高，慈悲引貪恚。", "當時乏支許，何人契深致。", "隨宜詎說三，直下開不二。"]}