{"author": "王洋", "period": "宋", "type": "诗", "title": "鄰僧以木龕養蜂一日墜地僧見蜜積燎煙薰蜂蜂大駭散因割取幾盡適覩此事感而有作", "paragraphs": ["採花供課能滿庾，不自營巢庇風雨。", "壘土削板非愛君，君自歸之若安堵。", "一聲衙集律令嚴，兩股挾持筋力苦。", "棟宇不牢偶墮地，盡見室家窺積聚。", "王緣積久頗厚實，招寇慢藏誰自取。", "山僧平日恐物傷，忍向么微施數罟。", "豈嫌嚼蠟味太薄，一割未厭猶再鼓。", "初猶忍戀縱追螫，俄困薰灼難力拒。", "驚飛浪走觸藩籬，往往散墮折肱股。", "害身即是養身人，愛本爲仇慈是虎。", "嘗聞釋氏戒奪食，此道胡爲今不數。", "刀頭得蜜吾何有，出力爲君傍作主。", "勸僧切勿苦有情，盍用慈悲銘肺腑。", "且留餘食供歲事，庶得春風容慢舞。", "丁寧更喻衆蜂王，自此亦可寬祖簿。"]}