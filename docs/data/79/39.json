{"author": "王洋", "period": "宋", "type": "诗", "title": "季文作真率會遇大雪寒甚主人之居狹不容散步爲嫌作數語爲解", "paragraphs": ["一風一雨天醖雪，溪上行人手吹裂。", "主人掃巷作光華，滿注金罍喚賓客。", "酒酣耳熱膽量寬，容我口開非偪仄。", "天寒促膝政相宜，共道興來連舉白。", "人心好客天亦知，平時思雪不可期。", "寒消內熱沃肺渇，瑤花滿眼真瑰奇。", "一尺呈豐有成驗，三白譴厲徴前爲。", "不辭秉燭達曙光，别思共醉今何辭。", "此身對酒願長健，明年花發春遲遲。"]}