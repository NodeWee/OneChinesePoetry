{"author": "段成式", "period": "唐", "type": "诗", "title": "遊長安諸寺聯句 招國坊崇濟寺 奇松聯二十字絕句", "paragraphs": ["杉松何相疎，榆柳方迥屑。", "無人擅談柄，一枝不敢折。", "中庭苔蘚深，吹餘鳴佛禽。", "至於摧折枝，凡草猶避陰。", "僻徑根從露，閑房枝任侵。", "一株風正好，來助碧雲吟。", "時時埽窗聲，重露滴寒砌。", "風颭一枝遒，閑窺別生勢。", "偃蓋入樓妨，盤根侵井窄。", "高僧獨惆悵，爲與澄嵐隔。"]}