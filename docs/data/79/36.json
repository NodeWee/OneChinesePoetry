{"author": "王洋", "period": "宋", "type": "诗", "title": "昨日往候伯源承軒蓋未還第見兩夫守舍面目嚴冷有羽林貔貅勢一僕候門遇故客乃加禮振聲折腰應對響答若騁駿足而未果者因問主翁何在日晏何尚未歸僕從如汝輩凡幾人三人者齊聲答曰主人旦暮出入結駟榮盛奔走執事畢具間枉車騎過客它舍群騶之外尚餘三人我輩是也見其庭戶森然黄簾綠幕朱戶扃固此三人者特外隸耳而勢已如此使僕誤入帷帳深處又當何如僕時病起與羸夫爲三既不得見因招籃舁將還三人者自後指而笑之意誚客太無堪態主人真可誇也俛首興嗟不能自已因成小詩且于卒章自見其志併發一笑", "paragraphs": ["洞中僊子丹藥成，鬼神妬嫉喘且驚。", "龍門虎踞工守視，始知異類窺僊靈。", "先生本是玉京客，藍橋邂逅邀雲英。", "是宜收藏此丹鼎，貔貅呵禁門長扃。", "亦如猛虎守厲禁，千山不許一鳥鳴。", "主人日食大尉府，都騎自合連輜軿。", "只嫌底事苦未足，要有蘭玉羅階庭。", "行人過者莫回面，牆東鞦韆不可見。", "我有丹砂不似君，待與葛洪評貴賤。"]}