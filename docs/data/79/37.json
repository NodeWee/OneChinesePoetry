{"author": "王洋", "period": "宋", "type": "诗", "title": "寶覺師畫少陵像用筆甚簡伯氏稱賞之因戲爲長言寫之", "paragraphs": ["破帽麻鞋肩傴僂，回頭意若呼宗武。", "行歌又似出關時，飯顆山前日當午。", "公如冰玉天賦成，玉爲溫潤冰爲清。", "廟中朱絃堂上曲，一唱三嘆知遺聲。", "平生但飽主人飯，身後空傳世上名。", "蕭條冷炙殘杯氣，寂寞千秋萬古情。", "吳僧筆端龍幻化，幻出前賢世無價。", "可憐見畫未見詩，更合愛詩方愛畫。"]}