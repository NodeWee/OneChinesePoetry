{"author": "王洋", "period": "宋", "type": "诗", "title": "子楚煮雪水瀹團茶乃舉陶翰林語以詩見戲不敢不酬", "paragraphs": ["平生何居士，一壑清江濆。", "達觀真大士，獨往乃聲聞。", "我亦策蹇步，不甘子絕群。", "追逐到滅景，回視嗟紛紜。", "今朝玉府開，群仙剪瑤裙。", "迷空散天花，萬疊屯寒雲。", "賞心會兩遂，百憂銷一焚。", "雙鳳已鳴似，神椎抗孤軍。", "更看陰沴盡，髙簷挂晴曛。"]}