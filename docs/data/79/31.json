{"author": "王洋", "period": "宋", "type": "诗", "title": "方春時群兔食麥先生置罝焉終無所獲今者原頭草枯無所隱遁乃得以投湯餅是兔得所嗜以死而先生之憤亦快也既感斯語因繼前韻", "paragraphs": ["吳山積雪不潤麥，客子思鄉疑卜宅。", "先生好客如聚書，豈料向來遭五厄。", "㕙㕙自是安無虞，爾身那計歸庖廚。", "遐方自此欲同軌，書文正合求長鬚。", "當時咀食應矜狡，湯餅于今得稱巧。", "幸因所嗜同一烹，吾鼎饒伊送肝腦。"]}