{"author": "王洋", "period": "宋", "type": "诗", "title": "陳道士年十三骨氣有異弈棋得妙處鮮能對者推此藝以他學何所不可因成短篇贈之", "paragraphs": ["一枰局上無多歧，世人到此懷自疑。", "方圓動靜曾未識，生死眼前那得知。", "長頭道士年十三，眼如巖電光爛爛。", "已將雙腳落城市，猶自面目藏烟嵐。", "局中應答每閑暇，揮霍紛紜窮變化。", "回頭卻笑世人疏，不認盈虛成取捨。", "我聞此藝在專攻，莫起妄念思冥鴻。", "冥鴻不至局已敗，弓繳漫自存胸中。", "我欲將君比弈秋，專持此藝從君游。", "但期白黑得歸處，一枰勝負吾無求。", "又聞奕棋多仙侣，常向局中送寒暑。", "世間利害疾轉頭，妙手如今向誰語。", "昔時陶令曾鼓琴，爲嫌弦上多繁音。", "七弦除去五音斷，卻於此處知琴心。", "我知此藝亦如此，不似推枰休刻齒。", "請君長大具芒鞋，共向鹿門尋石髓。"]}