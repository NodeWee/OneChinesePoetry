{"author": "王洋", "period": "宋", "type": "诗", "title": "臘八日書齋早起南鄰方智善送粥方雪寒欣然盡之因成小詩", "paragraphs": ["臘月八日梁宋俗，家家相傳侑僧粥。", "栗桃棗柿雜甘香，蓤椇芝栭俱不錄。", "金僊託言成道時，不認饕饞借稱目。", "誰謂毗耶清淨身，何有塵埃更須浴。", "今晨雪屋梳白頭，南鄰與饋如素求。", "未須怊悵思往昔，坐變勁峭同春柔。", "鋪排短韻一作戲，爲君姑續歲時記。"]}