{"author": "陸龜蒙", "period": "唐", "type": "诗", "title": "報恩寺南池聯句", "paragraphs": ["古岸涵碧落，虛軒明素波。", "坐來魚陣變，吟久菊□多。", "秋草分杉露，危橋下竹坡。", "遠峰青髻竝，□□□髯和。", "趙論寒仍講，支硎僻亦過。", "齋心曾養鶴，揮翰好邀鵝。", "倚石收奇藥，臨溪藉淺莎。", "桂花晴似拭，荷鏡曉如磨。", "翠出牛頭聳，苔深馬跡跛。", "繖欹從野醉，巾側任田歌。", "跁跒松形矮，般跚檜樾矬。", "香飛僧印火，泉急使鑣珂。", "菱鈿真堪帖，蓴絲亦好拖。", "幾時無一事，相伴著煙蘿。"]}