{"author": "韓愈", "period": "唐", "type": "诗", "title": "石鼎聯句", "paragraphs": ["巧匠斲山骨，刳中事煎烹。", "直柄未當權，塞口且吞聲。", "龍頭縮菌蠢，豕腹漲彭亨。", "外苞乾蘚文，中有暗浪驚。", "在冷足自安，遭焚意彌貞。", "謬當鼎鼐間，妄使水火爭。", "大似烈士膽，圓如戰馬纓。", "上比香爐尖，下與鏡面平。", "秋瓜未落蔕，凍芋強抽萌。", "一塊元氣閉，細泉幽竇傾。", "不值輸寫處，焉知懷抱清。", "方當洪爐然，益見小器盈。", "睆睆無刃迹，團團類天成。", "遙疑龜負圖，出曝曉正晴。", "旁有雙耳穿，上有孤髻撐。", "或訝短尾銚，又似無足鐺。", "可惜寒食毬，擲此傍路坑。", "何當出灰灺，無計離缾罌。", "陋質荷斟酌，狹中媿提擎。", "豈能煮仙藥，但未汙羊羹。", "形模婦女笑，度量兒童輕。", "徒示堅重性，不過升合盛。", "傍似廢轂仰，側見折軸橫。", "時於蚯蚓竅，微作蒼蠅鳴。", "以茲飜溢愆，實負任使誠。", "常居顧盼地，敢有漏泄情。", "寧依暖熱弊，不與寒涼幷。", "區區徒自效，瑣瑣不足呈。", "回旋但兀兀，開闔惟[鏗鏗]。", "全勝瑚璉貴，空有口傳名。", "豈比俎豆古，不爲手所撜。", "磨礱去圭角，浸潤著光精。", "願君莫嘲誚，此物方施行。"]}