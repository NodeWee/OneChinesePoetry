{"author": "王洋", "period": "宋", "type": "诗", "title": "周秀實書云裴奇卿好茶得病鍾熙仲酣醉任真西林老逢場作戲同倚花下一時信筆作詩爲戲", "paragraphs": ["閑來得病緋衣客，著酒當茶桑苧翁。", "誰知十室有二士，復得周叟同從容。", "叟今行年餘七十，七歲詩成鬼神泣。", "即今吻合主盟壇，籍湜驚奔汗流急。", "兩君置陣亦嚴整，未許行人私越境。", "有時爭利逐輜車，掉鞅安行發機穽。", "戰者方酣見者真，走書取證石壁人。", "石壁老人方睡起，巖前一笑桃花春。", "遲君待我同徙倚，共催短棹東風裏。"]}