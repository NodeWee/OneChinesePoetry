{"author": "釋雲岫", "period": "宋", "type": "诗", "title": "雪竇石門和尚會中一日晨粥赴堂坐久恍惚中有人曰室中有語憑誰舉琴上無絃不必彈驚覺行粥至面前粥罷打鼓入室室中舉舉一不得舉二進云室中有語憑誰舉門云更有一句在進云琴上無絃不必彈門云去人不知者謂吾實答此話却是不知是寐語當時不曾說破今作一偈", "paragraphs": ["夢得驚人句可疑，室中酬話恰相宜。", "南泉莊上油糍供，喫著依然療肚饑。"]}