{"author": "黄庚", "period": "宋", "type": "诗", "title": "白酒歌爲巖翁賦", "paragraphs": ["火雲燒空日色烈，暑氣著人方鬰結。", "巖翁宴客水亭東，竹色蕖香獻清絕。", "瓜削水晶蓮剖珠，象箸犀盤盛陳列。", "銀罌捧出白玉醅，透鼻香濃風味別。", "傳來未到心已寒，灧灧瓊光瑩而潔。", "初疑炎帝行冬令，壺結冰澌洗袢熱。", "又疑仙掌流沆瀣，破□傾來和玉屑。", "誰向藍田拾瑶英，釀成奇液色澄澈。", "恐是太華井中溢，修綆銅缾汲不竭。", "又恐夜半雷破山，石髓分流乳泉裂。", "既非西貉綿羊酥，又非緱山仙鶴血。", "胡爲照眼光陸離，藥玉盤中色難別。", "令人敢嚥不敢潄，怕有飛霜寒齒頰。", "一杯一杯復一杯，肺腑盡化爲冰雪。", "憶昔曾誦坡仙詩，白酒無聲瀉油滑。", "開編自覺饞涎流，詎謂今朝得親啜。", "主人醖藉如此酒，氣味清醇韵芳冽。", "餔糟諸子醉六經，抱負長才特施設。", "君王作醴思用賢，應向商巖求麯糵。"]}