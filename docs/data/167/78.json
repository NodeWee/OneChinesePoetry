{"author": "林景熙", "period": "宋", "type": "诗", "title": "寶積寺僧舍古梅一樹皆榮而頂獨枯即席爲賦", "paragraphs": ["鐵虬偃蹇八尺强，雲屋深深吹玉香。", "開徧枝南與枝北，頂頑不受春風德。", "悄如枯禪坐瞿曇，霓旌羽葆來毿毿。", "世情冷暖異榮朽，道眼看來兩何有。", "炎州嶺上識袒衣，參橫月落皆玄機。", "老僧與客一笑頃，醉藉莓苔弄疏影。", "醒來忽憶孤山前，繫舟老樹飛雪天。", "翠羽無聲江色凍，夜闌秉燭渾疑夢。", "貪嗔到此一一除，獨有愛花癡自如。"]}