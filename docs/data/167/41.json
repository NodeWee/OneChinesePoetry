{"author": "陸游", "period": "宋", "type": "诗", "title": "鏡湖有鳥名水鳧鳴於春夏間若曰打麥作飯偶有所感而作", "paragraphs": ["人生天地中，賦予各有限。", "所享過所賦，鮮不貽後患。", "玉食害而家，此語禹所難。", "麥飯勿謂薄，耕時泥及骭。", "土塯竹爲挾，鹽酪調藜莧。", "吾愧人豈知，尚以陋見訕。", "恨亦見事遲，失脚墮名宦。", "千載梁伯鸞，巍然吾無間。"]}