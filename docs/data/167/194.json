{"author": "林景熙", "period": "宋", "type": "诗", "title": "王德輔邀飲新醅予與陳用賓老輒先醉座上分韻得水字", "paragraphs": ["朔風號枯林，吹寒入肌髓。", "江湖客影孤，况復懷萬里。", "白戰不持鐵，何以破愁壘。", "惟有無功鄉，歲暮足可恃。", "良朋邀我游，瓦盤列山卉。", "軋軋鳴珠泉，灧灧浮翠蟻。", "初疑變氣候，漸覺忘我爾。", "一觴復一觴，頹然兩衰齒。", "桓桓諸少年，互爵方未已。", "雖醉不敢譁，諧談亦書史。", "所以柴桑翁，濁醪有妙理。", "我渴夢西泠，攀條嚼冰蕊。", "醒來步虛廊，天空月在水。"]}