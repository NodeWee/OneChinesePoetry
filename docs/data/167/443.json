{"author": "黄庚", "period": "宋", "type": "诗", "title": "紀夢是歲太旱", "paragraphs": ["老年屏人事，北窗寄高眠。", "夢魂御風去，金闕開九天。", "虎豹獰不嗔，知予有仙緣。", "玉座擁五雲，香爐飛紫烟。", "青衣兩童子，舉手導我前。", "下土蟣虱臣，愚衷欲敷宣。", "兵戈幸休息，饑饉方連綿。", "洪惟大生德，實司水旱權。", "願言回哀眷，與世解倒懸。", "玉帝允臣請，乃曰賜豐年。", "再拜謝闕下，回飈墮林泉。", "夜雷聲殷殷，甘澤朝滿田。", "沉思喜且驚，異夢非偶然。", "士懷當世憂，□□□□□。", "貞觀有房杜，斗米三文錢。"]}