{"author": "林景熙", "period": "宋", "type": "诗", "title": "五月五日寓嘉禾學宮顧東浦載酒相過二博士偕來飲就醉翌日留詩爲別", "paragraphs": ["嘉禾古三輔，積水何蒼茫。", "舊游夢歷歷，况此逢端陽。", "束艾肖人形，傾葵抱天常。", "蕭蕭老逢掖，得依夫子牆。", "鵷湖無五月，宿雨生微凉。", "客從東浦來，手持紫霞觴。", "采蒲汎纖玉，沃我書傳香。", "殷勤兩博士，雜出肴與漿。", "書囊談未了，一醉齊彭殤。", "酒醒忽不樂，起看北斗芒。", "歲月感疏鬢，風烟渺殊方。", "明當理征棹，斜日鱸魚鄉。"]}