{"author": "黄庚", "period": "宋", "type": "诗", "title": "九日會王修竹西樓預坐者七人以落霞與孤鶩齊飛分韻予得落字即席走筆", "paragraphs": ["冉冉五雲深，山西日光薄。", "登樓集羣賢，縱目天宇廓。", "落木悲徂年，寒光照杯酌。", "浩歌興悠然，意行非澗壑。", "緬懷龍山遊，此樂久寂寞。", "胡爲落帽人，白首戀賓幕。", "醉餘發詩情，分韻盡佳作。", "吾愛漉酒巾，西風吹不落。"]}