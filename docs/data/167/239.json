{"author": "林景熙", "period": "宋", "type": "诗", "title": "端午次韻懷古或疑屈原曹娥死非正命是不知殺身成仁者也併爲發之", "paragraphs": ["葵榴入眼明，得酒慰衰齒。", "胡爲浪自悲，懷古淚紛委。", "湘江沈忠臣，越江沈孝子。", "沈骨不沈名，清風兩江水。", "或云非正命，是昧舍生理。", "歸全豈髮膚，所懼本心毀。", "哭父天爲驚，憂君國將燬。", "於焉偷吾生，何以立戴履。", "脩短在百年，芳穢垂千紀。", "之人死猶生，滔滔真死矣。"]}