{"author": "釋雲岫", "period": "宋", "type": "诗", "title": "岫家居昌國南海上安期先生煉丹之地鄉曰安期憶十歲時父携至于家山囑之曰吾死當葬此地南水上時正朝此處可以蔭汝父死日奉遺言而葬焉家廢後岫出家從釋爲僧來多病多難幸不致死今已六十二歲雖學佛無所知粗明善惡因果不墮凡愚數中實父遺言所及今作一偈以代墓誌云", "paragraphs": ["千家山裏阿爹墳，遥想年深草木昏。", "山外潮回南水上，遺言千古及兒孫。"]}