{"author": "黄庭堅", "period": "宋", "type": "诗", "title": "慈竹", "paragraphs": ["門中何物靈，有竹慈爲名。", "一叢澗數步，森森數十莖。", "長莖覆短莖，枝葉不崢嶸。", "去年筍已長，今年筍又生。", "高低相倚向，渾如長幼情。", "孝子侍父立，順孫隨祖行。", "居然抱慈孝，根底信天成。", "吾聞唐之人，孝行常欣欣。", "鄆州張公藝，九代同一門。", "大帝聞其名，衡茅降至尊。", "馮宿丱歲時，隨父廬祖墳。", "父子相隨孝，靈芝特地春。", "北海呂元簡，四世同家主。", "以至牛馬羊，異母皆相乳。", "虞鄉董公直，鞠養諸孤遺。", "鸜鵒與鴉鵲，同巢而共枝。", "孝行動天壤，鳥獸皆隨時。", "又聞猓𤡮獸，死不相棄離。", "𧑒蝎與蛟魚，子母長相隨。", "獸面而人心，此獸信有之。", "獸心而人面，其人誠可悲。", "李鈞爲侍御，棄母在□州。", "母因殍餓死，世□何悠悠。", "光祿李□者，亦是斯人流。", "有母不侍養，異居經千秋。", "唐家法網寬，貸死流遐陬。", "崔湜爲侍郎，天子賜瓜香。", "携歸與愛妻，老母不得嘗。", "一旦惡貫盈，殺之於路傍。", "越公鐘紹京，至孝何殊常。", "小時得瓜果，先解進高堂。", "長大遇玄宗，一夕登巖廊。", "孝者名長新，逆者污人倫。", "人既不如竹，乃是一埃塵。", "夫爲人子者，莫若事尊親。", "夫爲人父者，莫若訓兒孫。", "積善與仁孝，可以立于身。", "我願移此竹，栽於率土濱。", "使彼行人見，皆爲慈孝人。", "樵童見此竹，且莫伐我薪。"]}