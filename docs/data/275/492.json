{"author": "呂南公", "period": "宋", "type": "诗", "title": "立春雪凍有懷道先賢良展誦臘除見寄長篇輒反其韵爲詩奉寄", "paragraphs": ["先春一雪何易消，南山驟見青岧嶢。", "餘寒忽作雨冰怪，似有陰沴相呼招。", "第堂晨興乍出戶，畏冷須鬢不敢撩。", "還歸書邊擁鑪坐，想像悠遠情慅忉。", "念君幽懷繞嵩少，如鏡對物皎莫逃。", "乘高北望三十六，只見衰朽連平皋。", "心隨歸雁身欲去，又寫佳句傳鳴嗸。", "縑圖遥遥郡閣迥，高詠盡日行周遭。", "無人屬和卷自滿，蚊蚋詎可冠靈鼇。", "自來耕野寄病叟，珠玉偶許麻囊韜。", "空山寂歷時一諷，爽爽不覺驚骨毛。", "當年只是說蘇李，後此豈復論劉曹。", "嗟乎步武已誤高，蹄涔不錄滄海濤。", "東風浩蕩官酎饒，不善酩酊虧二豪。"]}