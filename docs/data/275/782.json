{"author": "畢仲游", "period": "宋", "type": "诗", "title": "留別陳子思舅", "paragraphs": ["三載豈不長，回念如轉燭。", "南行在今夕，何以圖款曲。", "朱輪走岐路，夫子駕牛犢。", "權門聚冠裳，夫子偃空谷。", "甘貧分始定，樂道心乃足。", "自怪離別間，悽然悲滿目。", "欲爲商聲操，操變不可復。", "欲爲秦聲吟，吟短不可續。", "杯行竟無語，慷慨遶空屋。", "別後兩如何，祇應保饘粥。"]}