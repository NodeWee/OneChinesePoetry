{"author": "曾肇", "period": "宋", "type": "诗", "title": "元祐六年十月庚午駕自景陵宮移仗謁先聖孔子祠入門降輦步就小次由東階以升奠爵再拜禮官告成禮然後退幸太學詔博士皆升堂坐諸生兩廡下命國子祭酒豐稷講書無逸終篇因又幸武成王廟而還左丞相呂大防右丞相劉摯率百官皆從於是丞相賦詩以形容上德諸在位者皆屬和肇以禮官忝從諸大夫之後謹和詩一章", "paragraphs": ["琳館陪祠日未央，隆儒詔蹕至膠庠。", "橋門億萬衣冠集，闕里三千弟子行。", "降輦橫經尊往聖，垂裳論道法前王。", "宗公歸美清風誦，穆若賡酬出廟堂。"]}