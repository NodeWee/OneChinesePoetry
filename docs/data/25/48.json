{"author": "釋永頤", "period": "宋", "type": "诗", "title": "伯弜出示新題樂府四十章雄深雅健有長吉之風喜而有咏", "paragraphs": ["偉哉吳人周伯弜，國風雅頌今再昌。", "鈞天洞庭不敢張，楚羋暗泣嗟窮湘。", "慶祚三百多禎祥，嗚呼四十樂府章。", "春宵翦燭飛蘭香，浩歌激烈聲洋洋。", "貞魂義血流精光，姦鬼妬魄誅幽荒。", "土木閃怪踏雪僵，茫茫萬竅塞鼓簧。", "再洗律呂調宮商，金玉振耀齊鏗鏘。", "一清一濁均陰陽，風霆變化始有常。", "咏歌唐虞及商湯，矇瞽獻納皆贊襄。", "煌煌天子朝明堂，永被金石無哀傷。"]}