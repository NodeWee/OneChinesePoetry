{"author": "孫因", "period": "宋", "type": "诗", "title": "越問 神仙", "paragraphs": ["陽明太元之天兮，乃羣仙之所游。", "有金堂與玉室兮，挹方丈與瀛洲。", "伯經得道□泉兮，乘雲氣於木杪。", "仙公韜光丹井兮，發函書於船頭。", "騎青騾以入市兮，薊子訓之賣藥。", "切鯔魚以作膾兮，介元則之垂鈎。", "弘景寄跡釣槎兮，隠吏栖於梅市。", "廣信駕龍白日兮，羽人萃於丹丘。", "擷芝草以爲侶兮，左元放之金液。", "餐桂屑而飲水兮，范少伯之扁舟。", "煉日精以回形兮，虞翁色若嬰孺。", "位上清而標籍兮，思玄跡混俗流。", "嚴青能服石髓兮，終斷穀而輕舉。", "伯陽煉成神丹兮，雖蛻形而不留。", "御天風而上征兮，與日月以齊壽。", "皆地勝之所招兮，舉塵寰而少仇。", "客曰神仙信有兮，特祕怪而難求。", "吾聞越多隠君子兮，試詳言而旁搜。"]}