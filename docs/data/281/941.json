{"author": "王柏", "period": "宋", "type": "诗", "title": "和立齋荔子樓韻", "paragraphs": ["我久抱離索，加子憂患薰。", "血氣日以耗，話別難爲情。", "之子行邁邁，征車從仁兄。", "閩嶺在何處，目斷遮行雲。", "素□播芳郁，丹荔嘗鮮新。", "重樓一以眺，千古乘桴心。", "海風駕空來，徘徊振書襟。", "遥知意軒豁，塵袂何由親。", "惟有清夜夢，栩栩踰南岑。", "曜靈倏西邁，剝啄來嘉音。", "見書如見面，瑰詞襲魚鱗。", "朋友正歡慰，喜氣騰家林。", "呼童烹露芽，蟹眼時一斟。", "是中有雋永，透入肝腸深。"]}