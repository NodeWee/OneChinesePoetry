{"author": "王柏", "period": "宋", "type": "诗", "title": "小酌敬岩梅下和立齋韻  其一", "paragraphs": ["化工忘慘舒，但起姑息念。", "一冬漏陽和，未識六花片。", "屈指不十日，冉冉歲華禪。", "我聞敬岩下，梅英照清淺。", "尊酒酌嘉友，薄批明月薦。", "披圖論人物，行子戲角戰。", "回首九君詠，清賞恨疎遠。", "從今蒞新盟，談笑恣雄辨。", "多藉冰雪章，細澡塵埃面。", "歲歲臘殘時，檢舉舊公案。"]}