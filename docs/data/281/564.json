{"author": "羅大經", "period": "宋", "type": "诗", "title": "陪桂林伯趙季仁遊桂林暗洞列炬數百隨以鼓吹市人從之者以千計巳而入申而出入自曾公巖出于棲霞洞入若深夜出乃白晝恍如隔宿異世季仁索余賦詩紀之", "paragraphs": ["瑰奇恣搜討，貝闕青瑶房。", "方隘疑永巷，俄敞如華堂。", "玉橋巧橫溪，瓊戶正當窗。", "仙佛肖彷彿，鐘鼓鏗擊撞。", "贔贔左顧龜，狺狺欲吠庬。", "丹竈儼亡恙，芝田藹生香。", "搏噬千怪聚，絢爛五色光。", "更無一塵涴，但覺六月凉。", "玲瓏穿數路，屈曲通三湘。", "神鬼工剜刻，乾坤真混茫。", "入如夜漆暗，出乃日珠光。", "隔世疑恍惚，異境難揣量。"]}