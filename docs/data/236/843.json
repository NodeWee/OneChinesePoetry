{"author": "盧照鄰", "period": "唐", "type": "诗", "title": "于時春也慨然有江湖之思寄贈柳九隴", "paragraphs": ["提琴一萬里，負書三十年。", "晨攀偃蹇樹，暮宿清泠泉。", "翔禽鳴我側，旅獸過我前。", "無人且無事，獨酌還獨眠。", "遙聞彭澤宰，高弄武城弦。", "形骸寄文墨，意氣託神仙。", "我有壺中要，題爲物外篇。", "將以貽好道，道遠莫致旃。", "相思勞日夜，相望阻風煙。", "坐惜春華晚，徒令客思懸。", "水去東南地，氣凝西北天。", "關山悲蜀道，花鳥憶秦川。", "天子何時問，公卿本亦憐。", "自哀還自樂，歸藪復歸田。", "海屋銀爲棟，雲車電作鞭。", "倘遇鸞將鶴，誰論貂與蟬。", "萊洲頻度淺，桃實幾成圓。", "寄言飛鳧舃，歲[晏]同聯翩。"]}