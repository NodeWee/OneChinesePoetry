{"author": "李復", "period": "宋", "type": "诗", "title": "予昔爲河東漕屬吏部郎中呂得和出總漕計與予情均兄弟後開府荆渚惠書有人生難得相知之語予後官守鎮京兆聞呂之訃因發篋得舊詩感而作此", "paragraphs": ["三年發篋墨猶新，蹤跡雖疏意更親。", "雲霧渚宮迷遠夢，兵戈青海困飛塵。", "飄零劍外參謀客，愴惻山陽感舊人。", "今古交情如覆水，爲君涕淚灑新春。"]}