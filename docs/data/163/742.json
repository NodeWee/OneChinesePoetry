{"author": "賀鑄", "period": "宋", "type": "诗", "title": "送鄂州刑獄掾王懋元功罷官還海陵兼簡金陵和上人", "paragraphs": ["暖雲芳草橫塘路，送客何之官鄂渚。", "江皋暑淫氣如蒸，別來何之還海陵。", "海陵鄂渚非吾土，每後君來先我去。", "人無根蔕本悠悠，況指滄波是舟路。", "君方少健我衰遲，跼蹙轅間不自持。", "因行寄聲雁門遠，歲暮敢忘林下期。", "好去將無同語掾，行見春風花滿縣。", "隠顯它年不我遺，爲續白蓮社中十八傳。"]}