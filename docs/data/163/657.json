{"author": "李復", "period": "宋", "type": "诗", "title": "李毅師載出塞歸熟食日邀客湖上有詩求和遂用其韵", "paragraphs": ["新知劍外朱兼阮，舊侶江邊白與張。", "去國杜翁爲客久，傳詩韓老遇春忙。", "一年喜競清明日，千里歸從戰伐場。", "山寺雪消雲已暖，湖亭冰盡水生光。", "半生幾見逢三雅，此舉無辭略百觴。", "莫負高名興苦歎，靜中閱盡喜難忘。"]}