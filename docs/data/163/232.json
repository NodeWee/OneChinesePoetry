{"author": "許彥國", "period": "宋", "type": "诗", "title": "虞美人草行", "paragraphs": ["鴻門玉斗紛如雪，十萬降兵夜流血。", "咸陽宮殿三月紅，霸業已隨烟燼滅。", "剛强必死仁義王，陰陵失道非天亡。", "英雄本學萬人敵，何須屑屑悲紅妝。", "三軍敗盡旌旗倒，玉帳佳人坐中老。", "香魂夜逐劍光飛，清血化爲原上草。", "芳心寂寞寄寒枝，舊曲聞來似斂眉。", "哀怨徘徊愁不語，恰如初聽楚歌時。", "滔滔逝水流今古，楚漢興亡兩丘土。", "當年遺事總成空，慷慨尊前爲誰舞。"]}