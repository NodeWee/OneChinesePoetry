{"author": "李復", "period": "宋", "type": "诗", "title": "泛舟潏水君俞用韓泛南溪韵作詩三首遂和  其二", "paragraphs": ["溪水秋更清，天晴好行舟。", "叩舷發吳歌，蕩漾無時休。", "朝戲朱坡下，暮宿青嶺頭。", "勝事或有得，隨意終日留。", "往年思此樂，屢嘆來無由。", "今我方求田，意欲營東疇。", "茲計儻能就，遂免卒歲憂。", "身隨鷗泛泛，心逐魚悠悠。", "南舍與北鄰，杖策步可投。", "更祈暘雨時，禾稌常有秋。"]}