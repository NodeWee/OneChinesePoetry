{"author": "賀鑄", "period": "宋", "type": "诗", "title": "送咸寧陳令完夫移官吳郡", "paragraphs": ["蒿萊東郭居，長者車成轍。", "禮經尚往來，豈爲我輩設。", "臨分懷出餞，津遠舟速發。", "十月雁啼寒，滄波洒微雪。", "送君一樽酒，孤飲聊耳熱。", "會取屈平書，商聲歌九闋。", "開正到吳郡，暘暖張燈節。", "兩地見梅花，相思不同折。", "官閑羈紲□，陳迹得搜閱。", "虎去丘隧空，燕驚宮火滅。", "廊傾罷鳴屧，蘭劚香逕絕。", "逮□故時人，唯餘劍池月。", "名城見圖繪，丹墨殊滅裂。", "細與賦新詩，長封寄天末。", "老狐首丘志，客子敢忘越。", "未死定歸東，柴荆晝常閉。", "右軍領妙語，年大不堪別。", "況復魚鳥情，飛沈方此訣。"]}