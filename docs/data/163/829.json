{"author": "賀鑄", "period": "宋", "type": "诗", "title": "罷官有期懷寄歷陽朋好", "paragraphs": ["迅雨蕩闌暑，層飈披滯雲。", "澄川繚楚甸，新陽麗秋旻。", "物候豈不嘉，中懷愴離羣。", "親朋滿城邑，繫滯此江濆。", "及瓜信匪遥，遂作河梁分。", "何人具供帳，樽酒展慇勤。", "一聆雪兒歌，載悽遊子魂。", "津鼓驚朝夢，□烟生夕曛。", "所悲紫蘭纓，復染京洛塵。", "春風有歸雁，報我相思文。"]}