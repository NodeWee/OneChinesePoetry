{"author": "李復", "period": "宋", "type": "诗", "title": "晝坐東軒忽十三蝴蝶顔色鮮碧飛舞近人移時方去紀之以詩", "paragraphs": ["天上寶玉琴，星徽點瑟瑟。", "仙人手摩拂，變化通靈術。", "忽隨琴聲起，委蛻如蟬質。", "飛翔下綠雲，風翅含寒碧。", "人間清晝長，遊覽喜自得。", "見我瓶中花，羣遊過簾額。", "高戲亂疏幌，低舞侵墮幘。", "却疑午夢酣，身是濠梁客。", "栩栩出虛庭，興闌有歸色。", "應聞調絃聲，驚去欻無迹。"]}