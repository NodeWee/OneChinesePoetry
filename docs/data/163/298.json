{"author": "李復", "period": "宋", "type": "诗", "title": "江行至黄牛廟山特奇秀晚檥舟廟下留詩於壁", "paragraphs": ["層峰浮雲空，亭亭出衆嶠。", "芬敷如青蓮，飛光亂寒照。", "霜楓雜丹碧，瀑布垂窈窕。", "秀色紛異狀，爭奇動奔峭。", "欻失畏嶮心，頗愜賞幽好。", "舟行不暇徐，粗得領其要。", "隨風轉隈曲，晚泊黄牛廟。", "杖策登東岑，周睇萬山奧。", "臨岸理晚餉，問客賣早稻。", "明朝走夷陵，便入襄陽道。", "從此步平陸，歸程已可料。"]}