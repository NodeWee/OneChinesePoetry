{"author": "賀鑄", "period": "宋", "type": "诗", "title": "鸚鵡洲", "paragraphs": ["鸚鵡隴下鳥，能語奇羽毛。", "羅罻巧相致，琱籠關鐍牢。", "長懷故園樹，烟雨落空巢。", "萬里遷澤國，舟輿□□勞。", "正平託物賦，健筆不停操。", "千載訪陳躅，晴沙葭菼高。", "珍禽不復見，慨想若人豪。", "處士起河朔，英風拔時髦。", "文章儷墳誥，俛就猶詩騷。", "兒汝命楊孔，奴兵視劉曹。", "姦雄可奈此，束之投楚郊。", "忤俗竟非命，惜哉時不遭。", "非無擇木智，天下方滔滔。", "遺幹泯魚腹，浮魂誰復招。", "近結屈平好，佩蘭雜申椒。", "遠慙子胥烈，怒氣翻秋濤。", "空餘春草碧，恨血滿江皋。"]}