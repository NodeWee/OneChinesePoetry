{"author": "李復", "period": "宋", "type": "诗", "title": "上巳成季召會于西溪會上賦詩須多韵仍用故事或舊詩十事已上未終席而成違者浮以三大白罰者四人予與成季免焉", "paragraphs": ["華林園中千金堤，銅龍吐水天泉池。", "八公山下劉安臺，城郭周圍雜花開。", "流金寶劍爲秦出，綵鷁羽觴浮洛來。", "著處祓除務是日，西關千人萬人出。", "脩脩美竹带林高，激湍遠照崇山碧。", "主人濟南舊詞伯，芸閣鉛丹事書冊。", "載酒展席俯長流，一飯未嘗留俗客。", "拂地低回舞袖翻，簫管哀吟動魂魄。", "天晴初暖雲自嬌，風柔徐動花無力。", "氣酣傾倒不自惜，屢顧空尊有愁色。", "豈學飛蚊一餉樂，論文清心聽鳴鏑。", "詩壇誓衆軍令嚴，立表下漏不容刻。", "神意慘淡諠謔寂，疊簡搖毫辭舉白。", "欲徵故事入新語，摯虞追歎慚束皙。", "山陰衣冠交履舄，千載風流傳不息。", "繭紙墨妙龍鳳飛，遠近家雞皆斂翼。", "明年此會恐難得，俯仰之間已陳迹。", "來者興歎感斯文，後之視今今視昔。"]}