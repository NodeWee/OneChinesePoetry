{"author": "韓淲", "period": "宋", "type": "诗", "title": "九日次前韵答賦德久", "paragraphs": ["客裏素秋節，誰復同襟期。", "黄花雖滿眼，何意采摘之。", "古今曠達人，把此顔爲怡。", "謂可制頹齡，屬興深于茲。", "淵明南山下，放浪東籬枝。", "白衣縱莫至，自惜草木姿。", "斯辰天陰陰，雲深翳晴曦。", "更想杜陵老，抱病登臺時。", "我欲事嘯歌，舒憂以娛悲。", "悠悠時序心，摇毫漫致詞。"]}