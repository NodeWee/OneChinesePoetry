{"author": "趙蕃", "period": "宋", "type": "诗", "title": "張次律見招欲同一詩人飲既見乃新定遠令劉旦元贊也詰朝與之別別後寄之併寄次律", "paragraphs": ["張侯呼我飲，云欲醉詩人。", "我媿野無格，君能高出塵。", "句中真有畫，筆下信如神。", "不待平生識，由來一語親。", "衆皆嫌坦率，意獨取天真。", "頗恨匆匆別，殊乖款款陳。", "王官欣舊轍，蠻語昧初詢。", "起此窮途哭，端非傾蓋新。", "度江風吼夕，發軔雪飛晨。", "行路嗟離闊，題詩報苦辛。"]}