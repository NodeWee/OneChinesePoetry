{"author": "趙蕃", "period": "宋", "type": "诗", "title": "蕃欲爲辰陽之行適寺簿先生以使事來武陵既獲再侍又蒙俯用近者寄上鄙韻賜之輒復次韻敘別併呈子實百六丈", "paragraphs": ["歲事有豐儉，民情關悴榮。", "蓄儲雖具數，郡邑頗空名。", "爲國深存慮，勞公作是行。", "違離頻領引，邂逅復心傾。", "有志空前躅，無成愧此生。", "匆匆還進棹，草草僅班荆。", "對雨塤箎句，看雲手足情。", "千林喚歸去，一雨勸催耕。"]}