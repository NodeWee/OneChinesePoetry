{"author": "陸游", "period": "宋", "type": "诗", "title": "記夢", "paragraphs": ["夢泛扁舟禹廟前，中流拂面風泠然。", "樓臺縹緲知幾疊，雲物點綴多餘妍。", "蓮房芡觜采無主，漁歌菱唱聲滿川。", "夢中了了知是夢，却恐燕語來驚眠。", "弄橈顧謂共載客，乖離不記經幾年。", "即今相逢兩幻質，轉盼變滅如飛烟。", "斯言未竟客大笑，人生寓世豈獨堅。", "元章嘉叟君所見，一别丹旐俱翩翩。", "君知夢覺本無異，勿爲畫餅流饞涎。", "我慚俛首夢亦斷，尚覺細浪鳴船舷。"]}