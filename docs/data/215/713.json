{"author": "陸游", "period": "宋", "type": "诗", "title": "宿龍華山中寂然無一人方丈前梅花盛開月下獨觀至中夜", "paragraphs": ["梅花如高人，枯槁道愈尊。", "君看在空谷，豈比倚市門。", "我來整冠佩，潔齋三沐熏。", "亦思醉其下，燕媠恐凟君。", "敬抱緑綺琴，玄酒挹古罇。", "月明流水間，一洗世濁昏。", "摸冩香與影，計君已厭聞。", "老我少傑思，尚喜非陳言。"]}