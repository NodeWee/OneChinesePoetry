{"author": "陸游", "period": "宋", "type": "诗", "title": "五月五日蜀州放解牓第一人楊鑑具慶下孤生愴然有感", "paragraphs": ["甲午五月之庚寅，淵魚躍起三江津。", "震雷霔雨夜達晨，我知决定非凡鱗。", "人生富貴不逮親，萬鍾五鼎空酸辛。", "少年得禄羞常珍，調節滋味躬爨薪。", "徹食奉盥授帨巾，此樂豈復論賤貧。", "嗟我不孝負鬼神，俯仰二紀悲如新。", "仕宦空飽息與嬪，左右供養無復辰。", "子行射策對楓宸，綵衣楚楚映華紳。", "泝江亟歸娛老人，切勿著意長安春。"]}