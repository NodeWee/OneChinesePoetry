{"author": "陸游", "period": "宋", "type": "诗", "title": "嘉州守宅舊無後圃因農事之隙爲種花築亭觀甫成而歸戲作長句", "paragraphs": ["吾州山水西州冠，正欠雄樓並傑觀。", "奇峰秀嶺待彈壓，明月清風須判斷。", "三峨舊不到郡齋，創爲詩人供几案。", "烟雲舒卷水墨圖，草木青紅錦繡段。", "一時冠盖共登臨，百年父老俱驚惋。", "縈回舞袖試弓彎，宛轉歌聲學珠貫。", "佳人蜂蝶爭遶鬢，上客龍蛇看揮翰。", "寓公雖作一月留，梅發東湖歸思亂。", "兒戲聊成此段奇，陳迹應留後人嘆。", "明朝艇子泝平羌，却伴謫仙遊汗漫。"]}