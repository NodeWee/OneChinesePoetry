{"author": "陸游", "period": "宋", "type": "诗", "title": "予年十六始識葉晦叔於西湖上後二十七年晦叔之弟聲叔來爲臨卭守相遇於成都晦叔沒久矣訪其遺文略無在者乃賦此詩", "paragraphs": ["故人零落久山丘，誰記京華第一流。", "曹霸揮毫空萬馬，庖丁投刃解千牛。", "相逢夢境何勞記，追想清言未免愁。", "雷電取将遺稿盡，他年虛有茂陵求。"]}