{"author": "陸游", "period": "宋", "type": "诗", "title": "秋興", "paragraphs": ["成都城中秋夜長，燈籠蠟紙明空堂。", "高梧月白繞飛鵲，衰草露濕啼寒螀。", "堂上書生讀書罷，欲眠未眠偏斷腸。", "起行百匝幾嘆息，一夕緑髮成秋霜。", "中原本是關情地，幽州寧謂非吾鄉。", "滎河溫洛底處所，可使長作爭戰塲。", "百金戎衣鵰鶻盤，三尺劍鋒霜雪寒。", "一朝出塞君試看，旦發寶雞暮長安。"]}