{"author": "陸游", "period": "宋", "type": "诗", "title": "登城", "paragraphs": ["我登少城門，四顧天地接。", "大風正北起，號怒撼危堞。", "九衢百萬家，楼觀争岌嶪。", "臥病氣壅塞，放目意頗愜。", "永懷河洛間，煌煌祖宗業。", "上天祐仁聖，萬邦盡臣妾。", "横流始靖康，趙魏血可蹀。", "小胡寕遠略，爲國恃剽劫。", "自量勢難久，外很中已懾。", "籍民備勝廣，陛戟畏荆聶。", "誰能提萬騎，大呼擁馬鬛。", "奇兵四面出，快若霜掃葉。", "植旗朝受降，馳驛夜奏捷。", "豺狼一朝空，狐兔何足獵。", "遺民世忠義，泣血受汗脅。", "繫箭射我詩，往檄五陵俠。"]}