{"author": "陸游", "period": "宋", "type": "诗", "title": "劍客行", "paragraphs": ["世無知劍人，太阿混凡鐵。", "至寶棄泥沙，光景終不滅。", "一朝斬長鯨，海水赤三月。", "隠見天地間，變化豈易測。", "國家未滅冦，臣子同此責。", "浪迹潜山海，歲晚得劍客。", "酒酣脫匕首，白刅明霜雪。", "夜半報讐歸，斑斑腥带血。", "細讐何足問，大恥同憤切。", "臣位雖卑賤，臣身可屠裂。", "誓當函胡首，再拜奏北闕。", "逃去變姓名，山中餐玉屑。"]}