{"author": "陸游", "period": "宋", "type": "诗", "title": "十月九日與客飲忽記去年此時自錦屏歸山南道中小獵今又將去此矣", "paragraphs": ["去年縱獵韓壇側，玉鞭自探南山雪。", "今年痛飲蜀江邊，金杯却吸峨嵋月。", "竹枝歌舞新教成，凄怨傳得三巴聲。", "城頭築觀出雲雨，峨嵋正與闌干平。", "酒酣詩就擲杯去，醉蹋玻瓈江上路。", "懸知幽磵斷橋邊，已有梅花開半樹。"]}