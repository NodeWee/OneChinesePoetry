{"author": "陸游", "period": "宋", "type": "诗", "title": "夜夢與宇文子友譚德稱會山寺若餞予行者明日黎明得子友書感嘆久之乃作此詩", "paragraphs": ["夜夢集山寺，二三佳友生。", "相顧慘不樂，若有千里行。", "在門僕整駕，臨道騅嘶鳴。", "我友顧謂我，天寒戒晨征。", "遲速要當到，徐驅勿貪程。", "丁寧及藥餌，依依有餘情。", "鄰鐘忽驚覺，鴉翻窗欲明。", "作詩謝我友，有使頻寄聲。"]}