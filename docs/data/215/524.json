{"author": "陸游", "period": "宋", "type": "诗", "title": "夜讀唐諸人詩多賦烽火者因記在山南時登城觀塞上傳烽追賦一首", "paragraphs": ["我昔逰梁州，軍中方罷戰。", "登城看烽火，川迥風裂面。", "青熒竝駱谷，隐翳連鄠縣。", "月黑望愈明，雨急滅復見。", "初疑雲罅星，又似山際電。", "豈無酒滿尊，對此不能嚥。", "低頭愧虎韔，零落白羽箭。", "何時復關中，却照甘泉殿。"]}