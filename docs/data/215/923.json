{"author": "陸游", "period": "宋", "type": "诗", "title": "長歌行", "paragraphs": ["人生宦遊亦不惡，無奈從来宦情薄。", "既不能短衣射虎在南山，又不能鬬雞走馬宴平樂。", "惟有釣舩差易具，問君胡爲不歸去。", "片雲雨暗玉笥峰，斜日人爭石旗渡。", "渡頭酒壚堪醉眠，白酒醇釅鱸魚鮮。", "菰米如珠炊正熟，蓴羮似酪不論錢。", "翁唱菱歌兒舞櫂，醉耳那知朝市閙。", "城門幾度送迎官，睡擁亂蓑呼未覺。"]}