{"author": "陸游", "period": "宋", "type": "诗", "title": "書嘆", "paragraphs": ["三代藏寶器，世守參河圖。", "埋湮則已矣，可使列市區。", "文章有廢興，盖與治亂符。", "慶歴嘉祐間，和氣扇大鑪。", "数公實主盟，渾灝配典謨。", "開闢始歐王，菑畬逮曾蘓。", "大駕初渡江，中原皆荒蕪。", "吾猶及故老，清夜陪坐隅。", "論文有脉絡，千古著不誣。", "俯仰四十年，緑髮霜蓬枯。", "孤生尊所聞，秉節不敢渝。", "久幽士固有，速售理則無。", "世方亂珉玉，吾其老江湖。"]}