{"author": "陸游", "period": "宋", "type": "诗", "title": "故蜀别苑在成都西南十五六里梅至多有兩大樹夭矯若龍相傳謂之梅龍予初至蜀嘗爲作詩自此歲常訪之今復賦一首丁酉十一月也", "paragraphs": ["昔年曾賦西郊梅，茫茫去日如飛埃。", "即今衰病百事懶，陳迹未忘猶一來。", "蜀王故苑犁已遍，散落尚有千雪堆。", "珠樓玉殿一夢破，烟蕪牧笛遺民哀。", "兩龍卧穩不飛去，鱗甲脫落生莓苔。", "精神最遇雪月見，氣力苦戰冰霜開。", "羈臣放士耿獨立，淑姬靜女知誰媒。", "摧傷雖多意愈厲，直與天地爭春囬。", "蒼然老氣壓桃杏，笑我白髮心尚孩。", "微風故爲作嫵媚，一片吹入黄金罍。"]}