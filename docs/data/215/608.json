{"author": "陸游", "period": "宋", "type": "诗", "title": "登卭州譙門門三重其西偏有神仙張四郎畫像張盖隐白鶴山中", "paragraphs": ["浮雲在脚底，千里在眼邉。", "攀躋忽至此，倚柱眩欲顛。", "車馬細如螘，紛紛衢路間。", "嗟汝何爲者，馳驅窮歲年。", "我本澹蕩人，此心實爱閑。", "向來出處際，不愧咫尺天。", "風吹哦詩聲，十里搖西山。", "懸知老僊翁，爲我一粲然。"]}