{"author": "陸游", "period": "宋", "type": "诗", "title": "聞勾龍司戸會客山亭送酒殽及橄欖并簡諸同僚", "paragraphs": ["東山如高人，吾輩豈易見。", "君獨不出門，終日與相面。", "陰晴烟雨月，朝暮知幾變。", "聞君交不瀆，冠佩未嘗燕。", "弛張要有時，一笑山未譴。", "高秋得佳日，折簡喚諸彦。", "風流非俗飲，歌舞參筆硯。", "但恨五日尹，阻造三語掾。", "清樽遣分似，霜果亦可薦。", "爛醉君勿辭，光景真掣電。"]}