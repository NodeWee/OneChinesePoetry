{"author": "陸游", "period": "宋", "type": "诗", "title": "九月十六日夜夢駐軍河外遣使招降諸城覺而有作", "paragraphs": ["殺氣昏昏横塞上，東並黄河開玉帳。", "晝飛羽檄下列城，夜脱貂裘撫降將。", "將軍櫪上汗血馬，猛士腰間虎文韔。", "階前白刅明如霜，門外長戟森相向。", "朔風卷地吹急雪，轉盼玉花深一丈。", "誰言鐵衣冷徹骨，感義懷恩如挾纊。", "河外諸城一洗空，太行北嶽元無恙。", "更呼斗酒作長歌，要遣天山健兒唱。"]}