{"author": "惟勁", "period": "唐", "type": "诗", "title": "覺地頌", "paragraphs": ["略明覺地名同異，起復初終互換生。", "性海首建增名號，妙覺還依性覺明。", "體覺俱含於明妙，明覺妙覺並雙行。", "妙覺覺妙元明體，全成無漏一真精。", "明覺覺明明所了，或因了相失元明。", "明妙二覺宗體決，體覺性覺二同明。", "湛覺圓圓無增減，此中無佛與衆生。", "不覺始終非了了，不聞迷悟豈惺惺。", "是稱心地如來藏，亦無覺照及無生。", "非生非滅真如海，湛然常住名無名。", "太虛未覺生霞點，豈聞微塵有漏聲。", "空漚匪離於覺海，動寂元是一真明。", "覺明體爾含靈燄，覺明逐燄致虧盈。", "差之不返名無覺，會之復本始覺生。", "本覺由因始覺生，正覺還依合覺明。", "由地二種成差互，遂令渾作賴邪名。", "具含染淨雙歧路，覺明含處異途萌。", "性起無生不動智，不離覺體本圓成。", "性起轉覺翻生所，遂令有漏墮迷盲。", "無明因愛相滋潤，名色根本相次生。", "七識轉處蒙圓鏡，五六生時蔽覺明。", "觸受有取相依起，生老病死繼續行。", "業識茫茫沒苦海，徇流浩浩逐飄零。", "大聖慈悲興救濟，一聲用處出三聲。", "智身由從法身起，行身還約智身生。", "智行二身融無二，還歸一體本來平。", "萬有齊含真海印，一心普現總圓明。", "湛光燄燄何依止，空性蕩蕩無所停。", "處處示生無生相，處處示滅無滅形。", "珠鏡頓印無來往，浮雲聚散勿常程。", "出沒任真同水月，應緣如響化羣情。", "衆生性地元無染，只緣浮妄翳真精。", "不了五陰如空聚，豈知四大若乾城。", "我慢癡山高屹屹，無明欲海杳溟溟。", "每逐旃陁憍誑友，常隨猛獸作悲鳴。", "自性轉識翻爲幻，自心幻境自心驚。", "了此幻性同陽燄，空花識浪復圓成。", "太虛忽覺浮雲散，始覺虛空本自清，今古湛然常皎瑩，不得古今凡聖名。", "（見《景德傳燈錄》卷二十九）。"]}