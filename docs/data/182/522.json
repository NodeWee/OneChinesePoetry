{"author": "鍾謨", "period": "唐", "type": "诗", "title": "招徐鼎臣（題擬）", "paragraphs": ["看看潘鬢二毛生，昨日林梢又轉鸎。", "欲對春風忘世慮，敢言尊酒召時英。", "假中西閣幸無事，筵中南威幸有情。", "不得車公終不樂，已教紅袖出門迎。", "（《徐公文集》卷二。", "）（按：《徐公文集》此詩題作《寄鍾謨》，其次爲《正初答鍾郎中見招》，二詩皆用「鸎」、「英」、「情」、「迎」四韻。", "詳詩意，前詩爲春初招人過訪之作，後詩爲答前詩之作。", "因此，前詩應爲鍾謨作，後詩始爲徐鉉作。", "《全唐詩》卷七五二以二詩皆歸徐鉉，未允，今爲移正。", "以上參《文史》二十五期曹汛先生文。", "）。"]}