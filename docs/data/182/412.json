{"author": "江爲", "period": "唐", "type": "诗", "title": "贈天台僧", "paragraphs": ["白髮經年復白眉，齋身多病已無機。", "曾來越客留詩板，舊識蕃人送衲衣。", "巖竇夜禪雲樹濕，石橋秋望海山微。", "結庵更擬尋華頂，晚歲應容叩竹扉。", "（見《四庫珍本初集》本宋林師蒧《天台續集》卷下。", "）（按：《天台續集》二卷，爲林師蒧據宋李庚原本編成，所收「皆宋初迄宣、政間人之詩」〖《四庫全書總目》卷一八七〗，清陸心源《宋詩紀事補遺》卷四因據以錄入。", "其實，江爲幷未入宋。", "陶岳《五代史補》卷五、龍袞《江南野錄》卷八、馬令《南唐書》卷十四、陸游《南唐書》卷十二、吳任臣《十國春秋》卷九七所載爲傳，均云爲於南唐元宗時因事被誅。", "其時宋尚未立國，作宋詩未當。", "）。"]}