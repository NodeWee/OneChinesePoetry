{"author": "鄭元弼", "period": "唐", "type": "诗", "title": "汀州定光南安巖詩二首（題擬） 二", "paragraphs": ["香風影裏迎新魄，梵貝聲中見落暉。", "自幸勞生名利役，不能來此共忘機。", "路入雲山幾萬層，豁然巖宇勢崢嶸。", "地從物外囂塵斷，天到壺中日月明。", "（見《輿地紀勝》卷一三二《汀州》。", "）（按：《輿地紀勝》收二詩，列宋郭祥正詩前，署「鄭弼」，應即鄭元弼。", "同書卷一三五《輿化軍》有其傳云：「鄭元弼，仙遊人。", "唐昭宗景福二年獻《白巖集》十卷，載《唐藝文志》。", "遷御史中丞。", "天復中𧊲伏於仙遊之白巖。", "」可證。", "惟此傳全部誤錄其父良士事跡，不免疏謬。", "《仙遊志》卷四載鄭氏父子事跡甚詳，可參看。", "）。"]}