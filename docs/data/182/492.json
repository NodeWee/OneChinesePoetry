{"author": "泰欽", "period": "唐", "type": "诗", "title": "古鏡歌三首 三", "paragraphs": ["古鏡精明皎皎，皎皎徧照河沙。", "到處安名題字，除儂更有誰家？過去未來現在，諸佛鏡上纖瑕。", "纖瑕垢盡無物，此真火裏蓮華。", "蓮花千朵萬朵，朵朵端然釋迦。", "誰云俱屍入滅？誰云穿膝蘆牙？不信鏡中看取，羊車鹿車牛車。", "時人不識古鏡，盡道本地清淨。", "祇看清淨是假，照得形容不正。", "或圓或短或長，若有纖豪俱病。", "勸君不如打破，鏡去瑕消可瑩。", "亦見杜口毘[耶]，亦知圓通少剩。", "（見景宋本《景德傳燈錄》卷三十。", "「耶」字原缺，據《大正藏》本補）。"]}