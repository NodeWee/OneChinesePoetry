{"author": "延壽", "period": "唐", "type": "诗", "title": "武肅王有旨石橋設齋會進一詩 六", "paragraphs": ["登雲步嶺涉煙程，好景隨心次第生。", "聖者已符祥瑞事，地靈全副禱祈情。", "洞深重疊拖雲濕，灘淺潺湲漱水清。", "願滿事圓歸去路，便風相送片帆輕。", "（見《四庫全書珍本初集》本宋林表民《天台前集別編》。", "（按：《全唐詩》卷八五一收六詩，僅云爲「吳越僧」作。", "今確定爲吳越釋延壽作。", "）。"]}