{"author": "廖匡齊", "period": "唐", "type": "诗", "title": "遊零陵見父題壁感而成詩（題擬）", "paragraphs": ["下馬連聲叩竹門，主人何事感遺恩。", "迴頭泣向兒童道，重見甘棠舊子孫。", "（見《增修詩話總龜前集》卷二十五引《青瑣後集》）（〖1〗《青瑣後集》：「廖齊父爽直嘗爲永州刺史。", "齊後遊零陵，於民間見父題壁，感而成詩曰〖略〗。", "」清鄧顯鶴輯《沅湘耆舊集》卷八定此詩作者爲廖偃，其說謂「偃父圖曾爲永州刺史，後偃遊零陵，於民間見父題壁，感而成詩。", "」偃事跡詳陸氏《南唐書》卷八、《十國春秋》卷七四。", "祖爽，父匡圖。", "匡圖，宋人避諱或省「匡」字，《十國春秋》卷七三載其仕歷，未任永州刺史。", "其父爽事跡附匡圖傳，初仕南漢，後舉族奔楚，馬氏表爽爲永州刺史。", "此詩非廖偃作。", "爽子今知有二人，即匡圖、匡齊。", "因知此詩爲匡齊作。", "《青瑣後集》所謂「廖齊父爽直嘗爲永州刺史」，「齊」字上因避諱略去「匡」字，與匡圖同例。", "「爽直」之「直」字爲衍文。", "）。"]}