{"author": "智閑", "period": "唐", "type": "诗", "title": "贈同住歸寂頌（一作《歸寂吟贈同住》）", "paragraphs": ["同住道人七十餘，共辭城郭樂山居。", "身如寒木心芽（一作「牙」）絕，不話唐言休梵書。", "心期盡處身雖喪，如來弟子沙門樣。", "深信共崇鉢塔成，巍巍置在青山嶂（一作「掌」）。", "觀夫參道不虛然，脫去形骸惎（一作「甚」）高上。", "從來不說今朝事，暗裏埋頭隱玄暢。", "不留蹤跡異人間，深妙神光飽明亮。"]}