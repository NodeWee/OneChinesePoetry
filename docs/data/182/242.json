{"author": "智閑", "period": "唐", "type": "诗", "title": "明古頌（一作「授指」）", "paragraphs": ["古人骨，多靈異。", "賢子孫。", "密安置。", "此一門，成孝義。", "人未達，莫差池。", "須志固，遣狐疑。", "得安靜，不傾危。", "向即遠，求即離。", "取即失（一作「急」），急（一作「失」）即遲。", "無計校，忘覺知。", "濁流識，今古僞。", "一剎那，通變異。", "嵯峨山，石火起（一作「氣」）。", "內裏發，焚巔𡻭。", "無遮攔，燒海底。", "決網疎，靈焰細。", "六月臥，去被衣（一作「衣被」）。", "蓋不得，無假僞。", "達道人，習（一作「唱」）祖意。", "我師宗，古來諱。", "唯此人，善安置。", "足法財，去（一作「具」）慙愧。", "不虛施，用處諦。", "有人問，小（一作「少」）呵氣。", "更尋（一作「審」）來，說米貴。"]}