{"author": "修睦", "period": "唐", "type": "诗", "title": "山北東林詩", "paragraphs": ["二林乘興往，幾日見歸程。", "有翼便歸程。", "有翼便飛去，何勞更此生。", "川長雲迤邐，溪靜月分明。", "果熟僧相待，庭閑鶴自行。", "搘頤檉櫛穩，遠夢石牀平。", "是院水皆到，無窗書不盈。", "登樓雙眼飽，倚檜片心清。", "夜永蓮花漏，殿高神運名。", "參空寒嶠色，壓雨古松聲。", "早晚攜瓶入，孤吟猨鳥情。", "（見《永樂大典》卷八七八二引《九江府志》。", "二詩皆據《古籍整理出版情況簡報》一五六期張忱石先生《〈永樂大典〉續印本印象記》轉錄。", "）。"]}