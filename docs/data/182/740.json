{"author": "贊寧", "period": "唐", "type": "诗", "title": "寄題明月禪院（之二）", "paragraphs": ["積翠湖心迤邐長，洞臺蕭寺兩交光。", "鳥行黑點波濤白，楓葉紅蓮橘柚黃。", "人我絕時偎樹石，是非來處接帆檣。", "如何遂得追遊性，擺却營營不急忙。", "（見范成大纂《吳郡志》卷三十三。", "）（按：《吳郡志》錄贊寧詩二首，題作《寄題水月禪院》。", "然同卷云：水月禪院，「天祐四年，刺史曹珪以『明月』名之，皇朝祥符間詔易今名。", "」院名「水月」，在贊寧死後，克據舊名改題。", "其一已收入《全唐詩補逸》卷十八。", "）。"]}