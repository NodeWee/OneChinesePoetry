{"author": "朱存", "period": "唐", "type": "诗", "title": "鳳凰臺", "paragraphs": ["竹影桐陰滿舊山，鳳凰多載不飛還。", "登臺只有吹簫者，爭得和鳴墮世間。", "（同前卷二十二。", "）（按：朱存《金陵古迹詩》四卷，《崇文總目》卷五著錄，惟作者訛作李存。", "《景定建康志》卷四九云：「宋〖當作「朱」〗存，字闕，金陵人也。", "嘗讀吳大帝而下六朝書，具詳歷代興亡成敗之迹，南唐時作《覽古詩》二百章，章四句。", "沿初洎末，爛然棋布，閱詩者嘉其用心之勤云。", "」今存者僅十六首。", "另《景定建康志》卷十八云「陳軒《金陵集》有李建勳、朱存《迎擔湖詩》，今未見。", "」又宋張惇頤《六朝事迹編類》收楊修詩四十八首，其中《新亭》、《秦淮》、《北渠》、《天闕山》、《三斷石》五首，《輿地紀勝》卷十七皆作朱存詩，僅《新亭》文字差異較大；《直瀆》、《半陽湖》二首，《景定建康志》也作朱存詩，《景定建康志》卷四九云：「楊備字修之，……慶曆中爲尚書虞部員外郎分司南京上輕車都尉，往復道出江上，賦百篇二韻，命曰《覽古百題詩》，各注其事於題之下，與南唐朱存詩並傳於世。", "」知二人詩在宋時已有傳誤。", "但應以孰是，尚難決斷。", "楊詩除《六朝事迹編類》所收外，《景定建康志》存六十首，去其重復，約存八十餘首。", "）。"]}