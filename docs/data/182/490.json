{"author": "泰欽", "period": "唐", "type": "诗", "title": "古鏡歌三首 一", "paragraphs": ["盡道古鏡不曾見，借你時人看一徧。", "目前不覩一纖豪，湛湛冷光凝一片。", "凝一片，無背面，嫫母臨妝不稱情，潘生迴首頻嘉歎。", "何欣欣，何戚戚，好醜由來那箇是（《大正藏》本作「從來那是的」）？只遮是，轉沈醉，演若晨窺怖走時，子細思量還有以。", "我問顛狂不暫迴，淚流向予聲哀哀。", "哽咽未能申吐得，你頭與影悠悠哉！悠悠哉，爾許多時那裡來？迷雲開，行行攜手上高臺。"]}