{"author": "徐鉉", "period": "唐", "type": "诗", "title": "和表弟包穎見寄", "paragraphs": ["平生中表最情親，浮世那堪聚散頻。", "謝眺却吟歸省閣，劉楨猶自臥漳濱。", "舊游半是前生事，要路多達後進人。", "且喜新吟報強健，明年相望杏園春。", "（《徐公文集》卷三。", "）（按：《徐公文集》卷三收《表弟包穎見寄》，爲包穎寄徐鉉之作；其次爲和詩一首，爲徐鉉和包穎之作。", "《全唐詩》誤以包穎詩收徐鉉名下，而以徐和詩錄歸包穎名下。", "今爲分別移正之。", "此則參《文史》二十五輯曹汛先生文。", "）。"]}