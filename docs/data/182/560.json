{"author": "羅隱", "period": "唐", "type": "诗", "title": "吳公約神道碑附詩", "paragraphs": ["吳山蒼蒼，吳水泱泱。", "降生英靈，爲公爲王。", "以嚴師旅，以奠封疆。", "派有別者，我亦鷹揚。", "取直之功，捍巢之績。", "雖從本軍，實展良畫。", "踐歷禁旅，光揚事迹。", "乃自西佳，遷於硤石。", "上君東代，諸將西征，賈其餘通，資其銳兵。", "稽山霧廓，京口波清。", "再從貂冕，始拜冬卿。", "吳會紛紜，淮[右]（石）（從雍文華校本改）奔競。", "驅其涷餒，犯我疆境。", "躬勵精卒，恭承上命。", "雪霽松貞，風中草勁。", "元戎承制，聖主酬勞。", "大起名重，司元望高。", "優游渥澤，出入官曹。", "所謂鷄省，全資豹韜。", "恭仰府城，載崇吾圉。", "惟力是助，厥功以舉。", "雲矗千堵，土攢萬杵。", "率以資產，役以軍旅。", "乃頒異寵，乃正華資。", "大國綱紀，雄藩羽儀。", "牀間牛鬬，杯裏蛇疑。", "天胡可測，神亦難知。", "有仁於時，有功於物。", "一代殊勳，二品清秩。", "不謂不達，何獲何失。", "瑞馬神羊，金箱玉室。", "（出《全唐文》卷八九七。", "）（〖1〗碑云：「君嗣子以隱鄉里之舊，請銘其墓。", "而復以詩一章，文其美於道之隅。", "」）。"]}