{"author": "羅隱", "period": "唐", "type": "诗", "title": "繡", "paragraphs": ["一片絲羅輕似水，洞房西室女工勞。", "花隨玉指添春色，鳥逐金針長羽毛。", "蜀錦謾誇聲自貴，越綾虛說價猶高。", "可中用作鴛鴦被，紅葉枝枝不礙刀。", "（見雍文華校本《羅隱集·甲乙集》，又見《四庫全書》本《羅昭諫集》。", "）（按：《全唐詩》卷六五六收此詩，缺三字，今重錄。", "雍文華所據爲清張瓚瑞榴堂《羅昭諫集》。", "）。"]}