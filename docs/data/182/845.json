{"author": "翁承贊", "period": "唐", "type": "诗", "title": "題河陰崔少府素幛", "paragraphs": ["真玉不顯文，至人不逞迹。", "君見華堂幛，轉覺虛室白。", "曠然絕氛滓，潤色惟粉澤。", "皎若朗月昇，皓如繁霜積。", "清晨捲簾望，秋天橫半壁。", "晝景當戶闚，晴雲拂瑤席。", "非無丹青妙，點污吾所惜。", "世事巧亂真，我將世情隔。", "自持純素質，可悅神仙客。", "何必玩畫屏，留連假泉石。", "（同前第一三八九頁。", "）。"]}