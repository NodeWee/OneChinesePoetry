{"author": "秀登", "period": "唐", "type": "诗", "title": "送貫微歸天台", "paragraphs": ["秋歸赤城寺，幽興唯相同。", "迹與片雲合，心向萬境空。", "傾耳霜樹猿，吹衣瀑布風。", "後夜越溪上，夢斷寒猿中。", "（《增廣聖宋高僧詩選後集》卷上。", "）（按：秀登事迹無考。", "小白爲唐僧，《全唐詩續補遺》收其詩三首；貫微爲齊己之友，《白蓮集》中有《荆門病中寄懷貫微上人》、《擬嵇康絕交寄湘中貫微》〖均卷四〗、《謝貫微上人寄示古風今體四軸》〖卷七〗、《荆川寄貫微上人》〖卷八〗、《寄武陵貫微上人二首》〖卷九〗等詩。", "知秀登與齊己同時，爲五代時人。", "《宋詩紀事》卷九一收入，無事迹，似誤。", "）。"]}