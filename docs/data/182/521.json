{"author": "包穎", "period": "唐", "type": "诗", "title": "寄徐鼎臣（題擬）", "paragraphs": ["常思帝里奉交親，別後光陰屈指頻。", "蘭佩却歸綸閣下，荆枝猶寄楚江濱。", "十程山水勞幽夢，滿院煙花醉別人。", "料得此生強健在，會須重賞昔年春。", "（《徐公文集》卷三。", "）（按：《徐公文集》卷三收此詩，題作《表弟包穎見寄》，題下注：「此子侍親在饒州，累年臥疾。", "」詳詩意，此詩爲包穎寄徐鉉之作，詩題及題注爲徐鉉自編文集所加。", "《全唐詩》卷七五三以此詩爲徐鉉作，而將徐鉉和詩收包穎名下，實誤，今爲移正之。", "此則參《文史》二十五期曹汛先生文。", "）。"]}