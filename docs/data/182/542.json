{"author": "查元方", "period": "唐", "type": "诗", "title": "查公山詩", "paragraphs": ["大道貴知止，昔賢稱二疏。", "今來我季方，退身茲有餘。", "瀟灑去桎梏，放蕩狎樵漁。", "疏泉離遠竇，鑿石構層廬。", "溪禽拂窗牖，山花滿庭除。", "寒藤繫舴艋，碧潭澄素舒。", "覩茲塵𡏖，始見仁智居。", "痛哉方散適，溘然歸丘墟。", "恨不同老彭，其樂永只且。", "自古干祿輩，知進不知退。", "立事名雖揚，全身理何昧。", "茂先賦《鷦鷯》，體物知顯晦。", "一旦悔自速，臨刑無以對。", "李斯戀富貴，下包周身智。", "及憶東門犬，已棄咸陽市。", "平子著《歸田》，淵明捨彭澤，後來區區人，誰復掛書冊。", "我喜從今去，吾宗有逋客。", "山號查公山，嵽嵲雲漢間。", "山下查公塚，溪聲長潺潺。", "高臺好悵望，絕磴堪躋攀。", "他年謝簪紱，永此繼閑閑。", "（見弘治《徽州府志》卷二、《新安文獻志》卷五十一、《宋詩紀事補遺》卷二。", "）。"]}