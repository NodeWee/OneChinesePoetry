{"author": "煙蘿子", "period": "唐", "type": "诗", "title": "體殻歌", "paragraphs": ["我今責這憨軀殻，只爲從前愛乖角。", "三尸業鬼縱交往，一片身心難把捉。", "六賊使得終朝亂，見色逢財將命𢬵。", "身軀不覺業來纏，人前賣弄樓羅漢。", "更說圖謀誇好手，資財營運磨星斗。", "富如王愷與石崇，死後幽泉獨自走。", "苦愛腥羶與穢濁，壞得身軀如刻削。", "口中獨道得便宜，您是一場愚蠢朴。", "蠢朴暫時聽我語，無限荒郊堆塚墓。", "哀哉白骨被塵漫，往日英雄歸甚處？不如聞早身心誨，免使沉埋爲下鬼。", "時人一死無復生，浩浩東流如逝水。", "我今求得長生訣，等閑休向他人說。", "忽然誤慢泄天機，必遭神明暗地折。", "（宋石泰輯《修真十書》卷十八《雜著捷徑》。", "）。"]}