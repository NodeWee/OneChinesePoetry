{"author": "常察", "period": "唐", "type": "诗", "title": "十玄談（幷序） 搜玄吟", "paragraphs": ["三更初夜偏，日午月明前。", "白雲覆幽石，青霄抱月圓，鷺鷥非雪覆，烏鵶豈漆漫。", "紙馬通消息，知音白雀還。", "夢手撃金鐘，覺來空把拳。", "天明夜行人，無因行自先。", "門門不迴互，迴互隔關山。", "步空疑月色，湛寂皎非安。", "龍吟明異寶，片玉鳳飛啣。", "猿啼蔥嶺韻，鶴吐鷲峰烟。", "金烏罩蓆帽，玉兔具靴形。", "寒泉初夜後，古澗五更前。", "黑白未分時，正是偏中圓。", "露展幽林秀，雲收碧落閑。", "空劫道人家，深宮蕩子嫌。", "衣錦還鄉客，迴機面指南。", "問我雪中吟，杲日耀澄潭。", "無影桑樹子，玉女夜生蠶。", "携籃日未出，摘菓月當軒。", "手把寒天扇，身無五月衫。", "採花入異鄉，將獻類中仙。", "謹白參玄人，參禪莫守閑。", "（《卍續藏經》本宋釋子昇、如祐編《禪門諸祖師偈頌》卷上之上。", "）。"]}