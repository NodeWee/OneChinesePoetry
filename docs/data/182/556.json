{"author": "羅隱", "period": "唐", "type": "诗", "title": "鞠歌行", "paragraphs": ["麗莫似漢宮妃，謙莫似黃家女。", "黃女持謙齒髮高，漢妃恃麗天庭去。", "人生容德不自保，聖人安用推天道。", "君不見，蔡澤嵌枯詭怪之形狀，大言直取秦丞相；又不見，田千秋才智不出人，一朝富貴如有神。", "二侯行事在方冊，泣麟老人終困厄。", "夜光抱恨良歎（一作「璞」）悲，日月逝矣吾何之。", "（見《文苑英華》卷二○三。", "）（按：《全唐詩》卷一八五收作李白詩，殆沿明刻本《文苑英華》之誤。", "中華書局影印本此卷爲宋刻，前爲李白同題詩，後即此首，署「羅隱」，確鑿無誤。", "）。"]}