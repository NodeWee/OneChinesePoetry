{"author": "卫宗武", "period": null, "type": "词", "title": "酹江月・念奴娇", "paragraphs": ["露华凝聚，夜更长、寒压一床衾重。", "局缩龟藏灯幌悄，明灭银欲冻。", "鼻观流珠，肌纹浮粟，枕难成梦。", "明蟾交映，一窗清影梅弄。", "晓见黄陨丹空，但琼华点缀，万梢森耸。", "橘柚香来分好景，书後尽堪题送。", "青女呈工，玉妃传信，渐六飞动。", "瑞花盈尽，看看叠嶂银涌。"]}