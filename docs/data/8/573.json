{"author": "陈著", "period": null, "type": "词", "title": "沁园春", "paragraphs": ["运在东南，温厚气锺，吾葺芷翁。", "羡檠窗学问，迂斋正印，玉堂词翰，攻愧流风。", "制胜枢庭，参谋政府，一片平心扶大中。", "黄扉近，却翻然东顾，归宴方蓬。", "潘舆日奉从容。", "全胜□貂蝉趋汉宫。", "如名山镇静，出云相望，大川蓄，有水皆宗。", "吾道胚，诸贤命脉，阴受春风和气浓。", "宜多寿，与瑶图同庆，绿竹歌公。"]}