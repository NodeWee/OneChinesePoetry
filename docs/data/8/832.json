{"author": "姚勉", "period": null, "type": "词", "title": "沁园春", "paragraphs": ["道骨仙风，海上骑鲸，端是後身。", "把银河天巧，锺为文采，剑津宝气，融作精神。", "壶玉储冰，掌金擎露，胸次全无一点尘。", "年年里，早花朝六日，长庆生申。", "篁濯锦江滨。", "人尽道如公清最真。", "合沉香亭北，金笺奏曲，恩披兽锦，醉拭龙巾。", "泥紫颁来，渠黄飞去，自是八花砖上人。", "从後看，大钧播物，万象皆春。"]}