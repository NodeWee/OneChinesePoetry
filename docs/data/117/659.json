{"author": "許棠", "period": "唐", "type": "诗", "title": "題甘露寺", "paragraphs": ["丹檻拂丹霄，人寰下瞰遙。", "何年增造化，萬古出塵囂。", "地勢盤三楚，江聲換幾朝。", "滿欄皆異藥，到頂盡飛橋。", "澤廣方雲夢，山孤數沃焦。", "中[宵]霞始散，經臘木稀凋。", "鐸動天風度，窗明海氣消。", "帶鼙分迥堞，當日辨翻潮。", "鳥去沉葭菼，帆來映泬㵳。", "浮生自多事，無計免迴鑣。"]}