{"author": "皮日休", "period": "唐", "type": "诗", "title": "江南書情二十韻寄秘閣韋校書貽之商洛宋先輩垂文二同年", "paragraphs": ["四載加前字，今來未改銜。", "君批鳳尾詔，我住虎頭巖。", "季氏唯謀逐，臧倉只擬讒。", "時訛輕五羖，俗淺重三緘。", "瘦去形如鶴，憂來態似獑。", "才非師趙壹，直欲效陳咸。", "孤竹寧收笛，黃琮未作瑊。", "作羊寧免狠，爲兔即須毚。", "枕戶槐從亞，侵堦草嬾芟。", "壅泉教咽咽，壘石放巉巉。", "掣釣隨心動，抽書任意杴。", "茶教弩父摘，酒遣僰童監。", "默坐看山困，清齋飲水嚴。", "蘚生天竺屐，煙外洞庭帆。", "病久新烏帽，閑多著白衫。", "藥苞陳[雨]匼，詩草蠹雲函。", "遣客呼林狖，辭人寄海𧍧。", "室唯搜古器，錢只買秋杉。", "寡合無深契，相期有至諴。", "他年如訪問，煙蔦暗髟髟。"]}