{"author": "皮日休", "period": "唐", "type": "诗", "title": "三羞詩三首", "paragraphs": ["天子丙戌年，淮右民多飢。", "就中潁之汭，轉徙何纍纍。", "夫婦相顧亡，棄却抱中兒。", "兄弟各自散，出門如大癡。", "一金易蘆蔔，一縑換鳧茈。", "荒村墓鳥樹，空屋野花籬。", "兒童齧草根，倚桑空羸羸。", "斑白死路傍，枕土皆離離。", "方知聖人教，於民良在斯。", "厲能去人愛，荒能奪人慈。", "如何司牧者，有術皆在茲。", "粵吾何爲人，數畝清溪湄。", "一寫落第文，一家歡復嬉。", "朝食有麥饘，晨起有布衣。", "一身既飽暖，一家無怨咨。", "家雖有畎畝，手不秉鎡基。", "歲雖有札瘥，庖不廢晨炊。", "何道以致是，我有明公知。", "食之以侯食，衣之以侯衣。", "歸時卹金帛，使我奉庭闈。", "撫己媿潁民，奚不進德爲。", "因茲感知己，盡日空涕洟。"]}