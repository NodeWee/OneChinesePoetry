{"author": "皮日休", "period": "唐", "type": "诗", "title": "魯望讀襄陽耆舊傳見贈五百言過褒庸材靡有稱是然襄陽曩事歷歷在目夫耆舊傳所未載者漢陽王則宗社元勳孟浩然則文章大匠予次而贊之因而寄荅亦詩人無言不詶之義也次韻", "paragraphs": ["漢水碧於天，南荆廓然秀。", "廬羅遵古俗，鄢郢迷昔囿。", "幽奇無得狀，巉絕不能究。", "興替忽矣新，山川悄然舊。", "斑斑生造士，一一應玄宿。", "巴庸乃嶮岨，屈景實豪右。", "是非既自分，涇渭不相就。", "粵自靈均來，清才若天漱。", "偉哉洞上隱，卓爾隆中耨。", "始將麋鹿狎，遂與麒麟鬬。", "萬乘不可謁，千鍾固非茂。", "爰從景升死，境上多兵候。", "檀溪試戈船，峴嶺屯貝胄。", "寂莫數百年，質唯包礫琇。", "上玄賞唐德，生賢命之授。", "是爲漢陽王，帝曰俞爾奏。", "巨德聳神鬼，宏才轢前後。", "勢端唯金莖，質古乃玉豆。", "行葉蔭大椿，詞源吐洪溜。", "六成清廟音，一柱明堂構。", "在昔房陵遷，圓穹正中漏。", "繄王揭然出，上下拓宇宙。", "俯視三事者，騃騃若童幼。", "低摧護中興，若鳳視其鷇。", "遇險必伸足，逢誅將引脰。", "既正北極尊，遂治衆星謬。", "重聞章陵幸，再見岐陽狩。", "日似新刮膜，天如重熨縐。", "易政疾似欬，求賢甚於購。", "化之未朞年，民安而國富。", "翼衛兩舜趨，鉤陳十堯驟。", "忽然遺相印，如羿卸其彀。", "姦倖却乘釁，播遷遂終壽。", "遺廟屹峰崿，功名紛組繡。", "開元文物盛，孟子生荆岫。", "斯文縱奇巧，秦璽新雕鏤。", "甘窮臥牛衣，受辱對狗竇。", "思變如易爻，才通似玄首。", "祕於龍宮室，怪於天篆籀。", "知者競欲戴，嫉者或將詬。", "任達且百觚，遂爲當時陋。", "既作才鬼終，恐爲仙籍售。", "予生二賢末，得作升木狖。", "兼濟與獨善，俱敢懷其臭。", "江漢稱炳靈，克明嗣清晝。", "繼彼欲爲三，如醨如醇酎。", "既見陸夫子，駑心却伏廄。", "結彼世外交，遇之於邂逅。", "兩鶴思競閑，雙松格爭瘦。", "唯恐別仙才，漣漣涕襟袖。"]}