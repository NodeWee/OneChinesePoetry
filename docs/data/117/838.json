{"author": "皮日休", "period": "唐", "type": "诗", "title": "太湖詩 以毛公泉一缾獻上諫議因寄", "paragraphs": ["劉根昔成道，茲塢四百年。", "毿毿被其體，號爲綠毛仙。", "因思清[泠]汲，鑿彼岝𡿃巔。", "五色既鍊矣，一勺方鏗然。", "既用文武火，俄窮雌雄篇。", "赤鹽撲紅霧，白華飛素煙。", "服之生羽翼，倏爾沖玄天。", "真隱尚有迹，厥祀將近千。", "我來討靈勝，到此期終焉。", "滴苦破竇淨，蘚深餘甃圓。", "澄如玉髓潔，汎如金精鮮。", "顏色半帶乳，氣味全和鉛。", "飲之融痞蹇，濯之伸拘攣。", "有時玩者觸，倏忽風雷顛。", "素綆絲不短，越罌腹甚便。", "汲時月液動，擔處玉漿旋。", "敢獻大司諫，置之鈴閣前。", "清如介潔性，滌比埽蕩權。", "炙背野人興，亦思侯伯憐。", "也知飲冰苦，願受一缾泉。"]}