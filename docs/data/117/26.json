{"author": "王庭珪", "period": "宋", "type": "诗", "title": "春晚同石子文遊歐陽參軍園問其主人已物故獨一老婦開門亭檻幽雅酴醿方盛開因歎二年卜居鄰巷相去數十步而未嘗一到作詩記之  其二", "paragraphs": ["居鄰曲巷有朱扉，未許牆東宋玉窺。", "春草滿池驚晝夢，酴醿萬朵壓繁枝。", "湘西江上參軍宅，黄四娘家子美詩。", "他日沅陵尋故事，爲余收入楚人詞。"]}