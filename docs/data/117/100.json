{"author": "曹鄴", "period": "唐", "type": "诗", "title": "送進士李殷下第遊汾河", "paragraphs": ["上國花照地，遣君向西征。", "旁人亦有恨，況復故人情。", "單車欲云去，別酒忽然醒。", "如何今夜夢，半作道路程。", "邊士不好禮，全家住軍城。", "城中鼓角嚴，旅客常夜驚。", "中有左記室，逢人眼光明。", "西門未歸者，下馬如到京。", "還應一開卷，爲子心不平。", "慇懃說忠抱，壯志勿自輕。"]}