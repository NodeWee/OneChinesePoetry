{"author": "皮日休", "period": "唐", "type": "诗", "title": "虎丘寺殿前有古杉一本形狀醜怪圖之不盡況百卉競媚若妬若媢娼唯此杉死抱奇節髐然闖然不知雨露之可生也風霜之可瘁也乃造化者方外之材乎遂賦三百言以見志", "paragraphs": ["種日應逢晉，枯來必自隋。", "鰐狂將立處，螭鬬未開時。", "卓犖擲槍幹，叉牙束戟枝。", "初驚蟉篆活，復訝獝狂癡。", "勁質如堯瘦，貞容學舜黴。", "勢能擒土伯，醜可駭山祇。", "虎爪拏巖穩，虬身脫浪欹。", "槎頭禿似刷，枿觜利於錐。", "突兀方相脛，鱗皴夏氏胝。", "根應藏鬼血，柯欲漏龍漦。", "抝似神荼怒，呀如猰貐飢。", "朽癰難可吮，枯瘇不堪治。", "一炷玄雲拔，三尋黑矟奇。", "狼頭㪍窣豎，蠆尾掘攣垂。", "目燥那逢爟，心開豈中鈹。", "任苔爲疥癬，從蠹作瘡痍。", "品格齊遼鶴，年齡等寶龜。", "將懷縮地力，欲負拔山姿。", "未倒防風骨，初僵負貳屍。", "漆書明古本，鐵室抗全師。", "碨礧還無極，伶俜又莫持。", "堅應敵駿骨，文定寫甝皮。", "蟠屈愁凌剎，騰驤恐攫池。", "搶煙寒嶱𡾲，披蔦靜䙰褷。", "威仰誠難識，句芒恐不知。", "好燒胡律看，堪共達多期。", "寡色諸芳笑，無聲衆籟疑。", "終添八柱位，未要一繩維。", "盡日來唯我，當春翫更誰。", "他年如入用，直構太平基。"]}