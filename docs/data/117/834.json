{"author": "皮日休", "period": "唐", "type": "诗", "title": "太湖詩 入林屋洞", "paragraphs": ["齋心已三日，筋骨如煙輕。", "腰下佩金獸，手中持火鈴。", "幽塘四百里，中有日月精。", "連亙三十六，各各爲玉京。", "自非心至誠，必被神物烹。", "顧余慕大道，不能惜微生。", "遂招放曠侶，同作幽憂行。", "其門纔函丈，初若盤薄硎。", "洞氣黑昳𥄴，苔髮紅鬇鬡。", "試足值坎窞，低頭避崢嶸。", "攀緣不知倦，怪異焉敢驚。", "匍匐一百步，稍稍策可橫。", "忽然白蝙蝠，來撲松炬明。", "人語散澒洞，石響高玲玎。", "脚底龍蛇氣，頭上波濤聲。", "有時若服匿，偪仄如見繃。", "俄爾造平澹，豁然逢光晶。", "金堂似鐫出，玉座如琢成。", "前有方丈沼，凝碧融人[睛]。", "雲漿湛不動，璚露涵而馨。", "漱之恐減算，酌之必延齡。", "愁爲三官責，不敢攜一{賏/缶|瓦}。", "昔云夏后氏，於此藏真經。", "刻之以紫琳，祕之以丹瓊。", "期之以萬祀，守之以百靈。", "焉得彼丈人，竊之不加刑。", "石匱一以出，左神俄不扃。", "禹書既云得，吳國由是傾。", "蘚縫纔半尺，中有怪物腥。", "欲去既嚄唶，將迴又伶俜。", "却遵舊時道，半日出杳冥。", "屨泥惹石髓，衣濕霑雲英。", "玄籙乏仙骨，青文無絳名。", "雖然入陰宮，不得朝上清。", "對彼神仙窟，自厭濁俗形。", "却憎造物者，遣我騎文星。"]}