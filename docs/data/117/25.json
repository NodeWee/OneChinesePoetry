{"author": "王庭珪", "period": "宋", "type": "诗", "title": "春晚同石子文遊歐陽參軍園問其主人已物故獨一老婦開門亭檻幽雅酴醿方盛開因歎二年卜居鄰巷相去數十步而未嘗一到作詩記之  其一", "paragraphs": ["百花狼藉草如茵，誰與東皇殿後塵。", "故放酴醿教獨步，更無凡木敢爭春。", "杖藜亦偶逢幽徑，扣戶何須問主人。", "坐久忽思歸路晚，舉頭香雪落烏巾。"]}