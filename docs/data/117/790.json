{"author": "皮日休", "period": "唐", "type": "诗", "title": "三羞詩三首", "paragraphs": ["南荒不擇吏，致我交阯覆。", "緜聯三四年，流爲中夏辱。", "懦者鬬即退，武者兵則黷。", "軍庸滿天下，戰將多金玉。", "刮則齊民癕，分爲猛士祿。", "雄健許昌師，忠武冠其族。", "去爲萬騎風，住作一川肉。", "昨朝殘卒回，千門萬戶哭。", "哀聲動閭里，怨氣成山谷。", "誰能聽晝鼙，不忍看金鏃。", "吾有制勝術，不奈賤碌碌。", "貯之胸臆間，慙見許師屬。", "自嗟胡爲者，得躡前修躅。", "家不出軍租，身不識部曲。", "亦衣許師衣，亦食許師粟。", "方知古人道，蔭我已爲足。", "念此向誰羞，悠悠潁川綠。"]}