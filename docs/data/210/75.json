{"author": "崔與之", "period": "宋", "type": "诗", "title": "陳祕書分符星渚同舍餞別用杜甫老手便劇郡之句分韻賦詩得老字", "paragraphs": ["天生一代奇，人瑞國之寶。", "少游翰墨場，聲譽日杲杲。", "蟠胸三萬卷，致君應有道。", "懷璧掩其光，幾書州縣考。", "翩翩鳳新雛，飛上羣玉島。", "郎星粲光躔，同舍未爲老。", "自詭乘一障，決計何太早。", "分以星子符，廬阜足幽討。", "榮途競奔逐，砥柱迴瀾倒。", "自顧孤危蹤，歸意尤浩浩。", "白頭頻送客，何以慰離抱。", "江頭潮正平，西風一帆好。"]}