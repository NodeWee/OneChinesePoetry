{"author": "崔與之", "period": "宋", "type": "诗", "title": "危大著出守潮陽同舍餞別用杜工部北風隨爽氣南斗近文星分韻賦詩得北字", "paragraphs": ["天地清淑氣，人才隨所得。", "君獨稟其全，濟之以學力。", "蒼皮四十圍，直幹二百尺。", "填胸書萬卷，絢采雲五色。", "清和閒韶濩，勁直沮金石。", "間氣之所鍾，表表才稱德。", "韞藏不自衒，況復耐官職。", "頹波正流靡，不濡而不激。", "平生憂國心，一語三歎息。", "著庭史筆健，寒芒照東壁。", "畫省方翺翔，忽厭青綾直。", "揭陽落天南，自詭何太嗇。", "東風吹馬耳，芻秣甘遠役。", "時事棼如絲，宵衣尚顧北。", "袖藏醫國方，何以壽其脈。", "行行無疾驅，有詔且前席。"]}