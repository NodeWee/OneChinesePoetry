{"author": "崔與之", "period": "宋", "type": "诗", "title": "嘉定甲戌正月以金部郎分閫東淮正當金虜棄巢南奔之時人不願往以君命不敢辭首尾五年而不得代戊寅臘月以少蓬召而病且衰矣自知不堪世用决意南歸舟次豫章三疏丐閑而不得請幡然東下艤棹南康重湖閣夜夢人告之曰死於廬山之下覺而識其事并以小詩謝山神", "paragraphs": ["來到廬山日日陰，斜風細雨亂雲深。", "移舟夜壑人閒世，荷鍤春郊物外心。", "要把封疆安社稷，誰教軒冕換山林。", "殷勤招隠知深意，五老朝來露玉簪。"]}