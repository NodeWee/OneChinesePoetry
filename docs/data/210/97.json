{"author": "周南", "period": "宋", "type": "诗", "title": "八月七日與吳沈二道人同過書塢時山堂初成", "paragraphs": ["暋陽收晶熒，清舫度林彙。", "坡陀認槿籬，屋角初塗塈。", "入門露蔭竹，走鞭土爲沸。", "橘欒尚小澀，菊柄已幽毅。", "少紓趺坐筋，漸出穹隙味。", "疎叢石貞瘦，密樾塵髣髴。", "成余獨往願，勞我慈親費。", "親年合幾何，倏已近喜畏。", "我髮白滿把，晚食遲下胃。", "一歲能幾來，每來時自慰。", "不雨已經旬，長道熠饑蜚。", "竹檐出山泉，草根坌土氣。", "長願居此勞，州里未爲貴。"]}