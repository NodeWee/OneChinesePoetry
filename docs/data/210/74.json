{"author": "崔與之", "period": "宋", "type": "诗", "title": "柴祕書分符章貢同舍餞別用蔡君謨世閒萬事皆塵土留取功名久遠看之句分韻賦詩得世字", "paragraphs": ["玉立蓬山巔，聲望高一世。", "清秋玉壺露，耿耿無纖翳。", "中流屹砥柱，愈激而愈厲。", "平生學古胸，非爲資身計。", "中邊事方殷，命脈實關繫。", "憂世危明主，誰流洛陽涕。", "直諫逆批鱗，言言皆獻替。", "胡爲厭承明，退飛勇且銳。", "有山鬰而孤，雄踞虎頭勢。", "兆民困科擾，椎剝已無藝。", "猩獠叢篁中，跳梁無虛歲。", "弄印無以易，要起百年弊。", "西風吹馬耳，新涼雨初霽。", "尺劄聞先聲，遠氓已懷惠。", "旌旗簇小隊，畫戟森兵衛。", "一方覆盂安，中原誰共濟。", "顧我亦漫仕，空山老松桂。", "倦悔作歸夢，乞身尚濡滯。", "著鞭公已先，脂秣以相繼。"]}