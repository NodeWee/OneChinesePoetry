{"author": "崔與之", "period": "宋", "type": "诗", "title": "張祕書分符星渚同舍餞別用山谷晚風池蓮香度曉日宮槐影西分韻賦詩得晚字", "paragraphs": ["堂堂間世英，大名赫而烜。", "全才得之天，學力培其本。", "孤高壁萬仞，清郁蘭九畹。", "胸中富甲兵，馳驟菁華苑。", "文武康濟才，孤忠尤蹇蹇。", "入可運籌幄，出可臨邊閫。", "自許何太廉，一麾江湖遠。", "我來陪雋游，方恨合并晚。", "盍簪遽分袂，此情殊繾綣。", "高牙奉親行，天涼綵輿穩。", "廬山橫几案，道院庶嘉遯。", "金弧夜騰光，三邊兵未偃。", "豈不念王室，罄此忠赤悃。", "當饋屢興歎，追鋒必于反。", "江梅小春時，斑衣照歸衮。"]}