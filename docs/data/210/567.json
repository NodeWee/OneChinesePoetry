{"author": "李壁", "period": "宋", "type": "诗", "title": "余十歲時從亡兄仲氏侍先父攝帥江陵郡圃蠟梅數百株一昔盛開予爲記之仲兄頗賞愛以爲工今十六七年矣屬感前事重賦七言以紓余悲", "paragraphs": ["病眼清晨欲泫霜，誰將幻色對山房。", "十年猶記湖陰夢，幾度愁聞漢苑香。", "臘雪近春纔一白，好花得地更深黄。", "祇應無復當時意，草木何知我自傷。"]}