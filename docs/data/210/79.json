{"author": "崔與之", "period": "宋", "type": "诗", "title": "嘉定庚辰正月二日楊尚書率同年團拜于西湖因爲遊湖之集適湖水四合乘興鑿冰泛舟如所約也杜侍郎賦詩和之", "paragraphs": ["雪裏同騎白玉鼇，湖山人物一時高。", "銀潢下瀉波千頃，寶鑑旁開水半篙。", "我欲乘風驚老大，誰將翦水戲兒曹。", "梅花紙帳扁舟夢，但覺歸心長羽毛。"]}