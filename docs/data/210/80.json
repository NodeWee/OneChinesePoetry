{"author": "崔與之", "period": "宋", "type": "诗", "title": "答李侍郎嘉定庚辰冬之官成都至城外驛侍郎亦赴鎮常得相遇于道惠詩答之", "paragraphs": ["柏竹老歲寒，梅礬澹春風。", "邂逅萬里橋，相對雙鬢蓬。", "論心豈無酒，舉盞不忍空。", "恐渠道旁嗤，咄咄醉頰紅。", "送以靜觀頤，答以晦養蒙。", "障塵馬上去，意氣如飛鴻。", "荆州舊分虎，武陵世憑熊。", "所至相勞苦，父老携兒童。", "地偏舞袖長，雞脊牛鼎豐。", "甘棠子孫枝，蒙密成芳叢。", "聞之白玉堂，起草誰其工。", "要爲官擇人，頗牧還禁中。", "胸藏經濟方，醫國收全功。", "世事俱塵土，惟有汗竹公。", "雨足芎茁苗，風暖蒲長茸。", "離索抱孤影，目斷三峽東。"]}