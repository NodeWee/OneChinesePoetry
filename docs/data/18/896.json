{"author": "竹林亭长", "period": null, "type": "词", "title": "沁园春", "paragraphs": ["自笑生身，历事以来，垂六十年。", "今浮湛闾里，半非识面，交游朋友，各色华颠。", "富贵不来，少年已去，空见悠悠岁月迁。", "虽然是，只壮心一点，犹自依然。", "新阳又长天边。", "人指似山间诗酒仙。", "算胸次崔嵬，不胜百，笔端枯槁，难足千篇。", "隐几杖藜，相耕听诵，聊看诸郎相後先。", "馀何□，但读书煮茗，日晏高眠。"]}