{"author": "王易简", "period": null, "type": "词", "title": "庆宫春・高阳台", "paragraphs": ["庭草春迟，汀苹香老，数声悄苍玉。", "年晚江空，天寒日暮，壮怀聊寄幽独。", "倦游多感，更西北、高楼送目。", "佳人不见，慷慨悲歌，夕阳乔木。", "紫霞洞云深，袅袅馀香，凤箫谁续。", "桃花赋在，竹枝词远，此恨年年相触。", "翠笺芳字，谩重省、当时顾曲。", "因君凝伫，依约吴山，半痕蛾绿。"]}