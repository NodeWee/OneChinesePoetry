{"author": "胡浩然", "period": null, "type": "词", "title": "万年欢", "paragraphs": ["灯月交光，渐轻风布暖，先到南国。", "罗绮娇容，十里绛纱笼烛。", "花艳惊郎醉目。", "有多少、佳人如玉。", "春衫袂，整整齐齐，内家新样妆束。", "欢情未足。", "更阑谩勾牵旧恨，萦乱心曲。", "怅望归期，应是紫姑频卜。", "暗想双眉对蹙。", "断弦待、鸾胶重续。", "休迷恋，野草闲花，凤箫人在金谷。"]}