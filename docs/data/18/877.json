{"author": "咏槐", "period": null, "type": "词", "title": "贺新郎", "paragraphs": ["绿长阶九。", "近黄锺、薰晴爱日，渐添宫绣。", "乾鹊檐头声声喜，催与东屏祝寿。", "怪一点、星明南斗。", "玉燕当年储瑞气，记垂弧、共醉蓬莱酒。", "无杰语，为觞侑。", "英风耿耿拿云手。", "向青春、蟾宫已步，桂香盈袖。", "却要诗书成曲，酝酿锦心绣口。", "待匣里、青萍雷吼。", "今日功名乘机会，笑谈间、首入英雄彀。", "看父子，继蓝绶。"]}