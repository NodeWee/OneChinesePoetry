{"author": "王沂孙", "period": null, "type": "词", "title": "锁窗寒・琐寒窗", "paragraphs": ["料峭东风，廉纤细雨，落梅飞尽。", "单衣恻恻，再整金猊香烬。", "误千红、试妆较迟，故园不似清明近。", "但满庭柳色，柔丝羞舞，淡黄犹凝。", "芳景。", "还重省。", "向薄晓窥帘，嫩阴枕。", "桐花渐老，已做一番风信。", "又看看、绿遍西湖，早催塞北归雁影。", "等归时、为带将归，并带江南恨。"]}