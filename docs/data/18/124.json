{"author": "王沂孙", "period": null, "type": "词", "title": "南浦", "paragraphs": ["柳下碧粼粼，认麴尘乍生，色嫩如染。", "清溜满银塘，东风细、参差縠纹初遍。", "别君南浦，翠眉曾照波痕浅。", "再来涨绿迷旧处，添却残红几片。", "葡萄过雨新痕，正拍拍轻鸥，翩翩小燕。", "帘影蘸楼阴，芳流去，应有泪珠千点。", "沧浪一舸，断魂重唱苹花怨。", "采香幽径鸳鸯睡，谁道湔裙人远。"]}