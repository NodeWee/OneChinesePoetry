{"author": "蒋捷", "period": null, "type": "词", "title": "念奴娇", "paragraphs": ["夜深清梦，到丛花深处，满襟冰雪。", "人在琼云方响乐，杳杳冲牙清绝。", "翠簨翔龙，金枞跃凤，不是蕤宾铁。", "凄锵仙调，风敲珠树新折。", "中有五色光开，参差帔影，对舞山香彻。", "雾阁云窗归去也，笑拥灵君旌节。", "六曲阑干，一声鹦鹉，霍地空花灭。", "梦回孤馆，秋笳霜外呜咽。"]}