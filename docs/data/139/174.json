{"author": "許景衡", "period": "宋", "type": "诗", "title": "乙巳八月二十九日宿內府夢過村落循溪而行問路旁人家此云何曰士村也涉溪入山崦謂同行曰此可賦詩因得鳩燕二句既覺足之以爲異日之觀", "paragraphs": ["杖策徐行山水間，天然新句得非難。", "鳴鳩報雨天欲曉，紫燕哺雛春尚寒。", "物外勝遊方自適，枕邊幽夢忽驚殘。", "士村他日尋陳迹，却記曾爲內府官。"]}