{"author": "葛勝仲", "period": "宋", "type": "诗", "title": "戊午次吳山解空院乃端師子道場是日上已呈法中禅老", "paragraphs": ["尋幽勇鼓枻，兹山初問津。", "雲煙落吾手，若水清潾潾。", "蒼官舊千章，類不赦斧斤。", "以兹海藏湧，突兀干蒼旻。", "獨餘三大夫，欹蓋皴龍鱗。", "下閲往來輩，蜉蝣不知春。", "迎賓上人者，貎古意甚真。", "豈惟嗣老端，勢到粲忍親。", "陟巘既幽絕，飛談復清新。", "何庸浥寒波，更祓元規塵。"]}