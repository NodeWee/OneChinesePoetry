{"author": "葛勝仲", "period": "宋", "type": "诗", "title": "沈必先殿院用策字韻賦詩見贈謹依韻和時居盛林", "paragraphs": ["菁山遽用檀公策，水村來作浮家客。", "五年霄漢隔音塵，此假相逢喜折屐。", "荒陂難覓鈷鉧潭，胸中丘壑有人傑。", "烏臺坐逼癡牀南，見事風生勇成癖。", "逆耳爭先貢皂囊，造膝仍頻對宣室。", "只今道梗淹荒村，汲直未肯儕公孫。", "時平已見龜墨食，尺一行催覲文石。"]}