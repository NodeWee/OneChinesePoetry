{"author": "葛勝仲", "period": "宋", "type": "诗", "title": "少川兄貧悴甚見屬求寓舘未遇好事者聊作詩以寄因以速之", "paragraphs": ["我兄弱齡推了了，手不停披今髮縞。", "人中滯論能立判，筆下陳言皆力掃。", "多如雞跖歎積學，大似牛腰看屬藁。", "敗絮自擁不言寒，書床坐穴那知老。", "逆旅無人識馬周，除舍何當館孫寶。", "水波未合急相過，漱醪聊緩憂心擣。"]}