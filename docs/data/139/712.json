{"author": "葛勝仲", "period": "宋", "type": "诗", "title": "周文之運使巡按海寜追憶曩歲與伯仲同奉板輿之樂感慨賦詩不惟辭藻格力清蔚高邁且足以敦孝悌而厚風俗昔夏侯湛作詩示潘岳曰此文非徒温雅乃别見孝悌之性因次韻和二首  其二", "paragraphs": ["披雲初獲接音容，賢勝風規自不同。", "懔懍威明将使指，恂恂孝悌訓民風。", "競傳清唱紙騰貴，爭識皇華巷欲空。", "尚有壁間真墨彩，匣藏留在給園中。"]}