{"author": "葛勝仲", "period": "宋", "type": "诗", "title": "同子充遊堯祠見交代李行正詩追用李太白舊韻因亦次韻呈子充", "paragraphs": ["俗物敗人意，作吏七不堪。", "朅來東蒙遇歡友，角立傑出推江南。", "英材百汰揮利刃，夷量萬頃澄寒潭。", "弱齡文采照金殿，荏苒立境衣猶藍。", "銅章來踏瑕丘鼓，邑屋歡康無疾苦。", "春風郊外正酣酣，笑指叢祠兩驂舞。", "猛抛簿領亂回回，戲看油碧聲如雷。", "不遣韶光浪湮滅，桃已蒸霞柳飛雪。", "超然危立俯河干，抱城清泗鳴驚湍。", "謫仙秀句但碑板，無復真跡龍蛇蟠。", "君不見聰明文思撫寰海，四表上下騰光彩。", "破椽欺魄爐無煙，豪氣英風亦何在。", "荒郊遺趾望中來，遐想千古令人哀。", "祖龍巡幸亦瑣瑣，從臣徒向蒼珉開。", "豪華豈復靈光殿，峻峗誰知季武臺。", "耿耿星河掛窗牖，未跨歸鞍猶捧手。", "同門早歲氣横秋，年大饑寒依秫酒。", "俗儒醒醉尚不分，金馬玉麟名遠聞。", "小縣鳴弦煩卓令，冷閣問字疲子雲。", "五斗不歸俱委瑣，邂逅爲僚天贊我。", "金蘭縞紵未足誇，嵇吕命駕何其賖。", "官寺相望無百步，泮林正對河陽花。", "坐令荘舄忘吟越，亦復無心存魏闕。", "蒲酒相從未有涯，祭竈請鄰纔一月。"]}