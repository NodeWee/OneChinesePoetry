{"author": "葛勝仲", "period": "宋", "type": "诗", "title": "送友赴試鉅野送之西門時方有外舅之戚極目無聊歸不得卧作詩五首却寄以風雲入壯懷爲韻  其四", "paragraphs": ["寥寥里選空，齪齪士風喪。", "狂瀾欲東之，汎濫不可障。", "詞場自衒鬻，相與計留放。", "夸毗徒一名，傾排至千狀。", "不知厲術業，徒欲擠輩行。", "黄生獨往資，風義古人抗。", "悠悠衰俗中，此士真可壯。"]}