{"author": "葛勝仲", "period": "宋", "type": "诗", "title": "送友赴試鉅野送之西門時方有外舅之戚極目無聊歸不得卧作詩五首却寄以風雲入壯懷爲韻  其一", "paragraphs": ["三吳炊未熟，祗命挈挈東。", "鉛刀一何補，糧食賦頖宫。", "寥寥坐空廬，寂寞如揚雄。", "引脰望南境，不及馬牛風。", "何如廣文飯，終歲與子同。", "年顔吾老矣，癡愚心尚童。", "子雖齒髪少，操行一老翁。", "豈獨友于厚，政賴博我功。", "儒玄各精詣，衮衮傾談叢。", "欲知不常處，乃在阿堵中。"]}