{"author": "葛勝仲", "period": "宋", "type": "诗", "title": "大父通議無恙日開軒燕處有桐孤峙因名琴軒初不措琴嘗作記叙意而偶失藁本故今家集不載比者興之姪閲故書得之見貺喜而成詠呈六兄工部兼簡弟姪", "paragraphs": ["嶧陽奇軒高參天，對以華屋名琴軒。", "軒中寄傲隱君子，方瞳鶴髪臞儒仙。", "閒中默契絲桐理，不待徽絃出宫徴。", "柳惲筆捶佐屬文，淵明手撫聊寄意。", "一篇叙此藏巾箱，歘爾六丁下取将。", "世無安世誰默識，才異束晳孰補亡。", "神物護持今復出，數紙蛟蛇親手澤。", "敢辭援筆補遺編，謾致區區貽厥力。"]}