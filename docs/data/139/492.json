{"author": "葛勝仲", "period": "宋", "type": "诗", "title": "海昌從中散兄遊硤石東西山及讚山而别兄獨遊黄灣諸山寺寵寄三詩因追述前遊却寄", "paragraphs": ["相從十日歡，預恐别淚滴。", "重謀訪林壑，庶復延晷刻。", "好山塵一舍，何惜蠟兩屐。", "東湖浸坤軸，浩蕩鵾鵬擊。", "方舟穩睡餘，帆已收硖石。", "東山號紫微，數殿聳金碧。", "我祖鍊金膏，井湫湛寒色。", "飈輪已仙去，千古留玉液。", "當年善逝師，福壤眼獨識。", "上方子亭高，俯睨衆山脊。", "空濛雲海寬，想像人境隔。", "夜投涵虛閣，萬籟森已寂。", "軟脚旋呼尊，亦復兩顴赤。", "黎明登西山，岌嶪動人魄。", "華榜揭靈池，審公存故迹。", "高堂坐白衣，巍巍妙智力。", "道傍兩精舍，聯步遍遊陟。", "讚山特超峻，四雙舊飛錫。", "綠猗環高竿，蒼髯矯千尺。", "吳越峰巒秀，羅列在几席。", "情賞未云厭，六龍俄已昃。", "轉溪遂分袂，惻愴不能食。", "還家得詩筒，妙語粲珠璧。", "具載黄灣遊，恨不逐飛翼。", "流光信駒隙，薄宦只雞肋。", "他年倦招尋，畫圖追舊歷。"]}