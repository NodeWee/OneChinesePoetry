{"author": "葛勝仲", "period": "宋", "type": "诗", "title": "戊午出長興郭泛西溪至清果院", "paragraphs": ["朱藤花墮影，罨畫因名溪。", "林壑莽參錯，鵜鴂挾春啼。", "刺船未云久，眼明古招提。", "入門赤泥亭，石梁亦可躋。", "佛殿制淳古，凌空飛拱枅。", "凄其念陳祖，此境嘗幽棲。", "蝦灘弄竿綫，龍卧聊蟠泥。", "一朝風雲會，起舞隨荒雞。", "興王豈細事，荒陵出金犀。", "賢愚同一丘，莫厭青鞋胝。"]}