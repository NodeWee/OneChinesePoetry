{"author": "葛勝仲", "period": "宋", "type": "诗", "title": "蒙莫伯鎔餉酒携即菁村元舉山荘賞菊坐客皆稱歎以詩二首謝  其一", "paragraphs": ["野飲政自樂，何庸拘束交。", "窮居闕醇旨，逼此歲欲凋。", "冷仙歘照坐，開嘗驚韻高。", "秋空映黄菊，氣澄掃微霄。", "携之壽佳客，豈諱十里勞。", "供釀者誰子，頗疑人姓焦。", "三杯反淳朴，一醆破鬰陶。", "酒材兼譜至，我醉吟今朝。"]}