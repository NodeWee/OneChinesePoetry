{"author": "葛勝仲", "period": "宋", "type": "诗", "title": "與襄陽太守張亞仲泛漢江", "paragraphs": ["春波漲醱醅，綠淨疑染黛。", "神女昔江臯，翫珠仍解珮。", "沙光射目明，浪影摇風碎。", "樂哉今日遊，放溜舞滂湃。", "華觴挹空闊，疊鼓助擊汰。", "仰視白銅堤，岑樓飛綵繪。", "遊女凭危欄，紛若五家隊。", "真想謝窘拘，意有千里快。", "遠岸指煙藍，飛流羅水磑。", "尚想競渡時，千船唱何在。"]}