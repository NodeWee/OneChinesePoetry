{"author": "葛勝仲", "period": "宋", "type": "诗", "title": "九月二十四日陪少藴左轄飲朱氏林亭以朱行中寄其弟詩爲韻席上同賦", "paragraphs": ["蕭晨天宇澄，雲物掃氛霿。", "寒飈振飛藿，策策商聲中。", "官散無町畦，出若孤雲縦。", "仰懷山中相，隱居鄰二仲。", "駕言訪精舍，連日食指動。", "午坐烹茶龍，夜飲燒燭鳳。", "殷勤數啗我，省煩慚閔貢。", "美哉澄空隄，松竹鎻巗洞。", "怪石初平留，嘉樹橐駝種。", "山水有清音，招隐詩可誦。", "初如叩清角，乍若聽幽美。", "窺臨已不惡，況乃陪營從。", "清談木霏屑，圓機盤走汞。", "清寒逼吟魄，不起梨雲夢。", "半生了官事，今假幸少空。", "坐有第一流，不飲宜自訟。", "人生行樂耳，急若奉漏甕。", "東山恐不免，衮職行登用。", "槎通天衢升，茅茹諸賢共。", "惟有數奇人，辛苦仍耘葑。"]}