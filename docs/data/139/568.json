{"author": "葛勝仲", "period": "宋", "type": "诗", "title": "招道祖簽判嘗暑酎辱示佳篇紀事輙依韻奉和且約再冰釀云", "paragraphs": ["君不見兵火連年擾江漢，一介藎臣無斷斷。", "列城守将遁或降，那得捐軀顔與叚。", "鏖兵喋血八年間，西失平夏北折蘭。", "犇軍知是何雞狗，坐想飛将張與關。", "草莽臣謀未云獲，且復澆愁傾大白。", "平時徒有扇障塵，一笑未辨鬚纒帛。", "相邀聊共聖賢中，但愁燭跋鴟夷空。", "沉酣不畏輕出舌，驚懼懸知不入胸。", "午夜醉歸聞踏月，林影灘聲助清絕。", "糟兵好向水村營，壑谷正爲吾曹設。", "儒生嗜酒多有之，高陽酩酊無所缺。", "莫言酌我慎無多，休弹賀若唱回波，騰騰相送入無何。"]}