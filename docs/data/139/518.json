{"author": "葛勝仲", "period": "宋", "type": "诗", "title": "赭山承慶報慈禅院劉希範資政墳寺張參預爲神道碑", "paragraphs": ["故人具鷄黍，相携登赭山。", "松桂蔚回舍，上已煙霄干。", "陰風起天籟，誤聽號驚湍。", "新寺粲碧瓦，突兀數十間。", "君恩錫香火，以報顧復艱。", "亭亭無愧碑，銀鈎墨初乾。", "蓼莪避顧孝，汝墳起周盤。", "罔極疇不念，致此良獨難。", "彭城廊廟姿，報國劍鋒寒。", "末途禦魑魅，鳶墮隔生還。", "榮枯信反衍，誰能保常安。", "徘徊積慶堂，老鼻一辛酸。"]}