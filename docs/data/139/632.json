{"author": "葛勝仲", "period": "宋", "type": "诗", "title": "勉夫示詩鳴其窮甚哀因次韻答之極其貧悴之態而卒勉之以科舉庶廣其意也", "paragraphs": ["落落超餘子，干時命未當。", "摧傷窘文陣，拓落尚書庠。", "賨貨無山積，毛羣欠谷量。", "蝸廬寒不展，龍具夜何長。", "牘謾三千富，年侵四十彊。", "有車乘下澤，無夢入高唐。", "藜糗甘珍薦，桑樞自峻堂。", "書傭跧淨院，舂賃寄修廊。", "異鬼時相笑，鄰家許借光。", "低佪涸轍鮒，進退觸藩羊。", "原憲貧非病，榮期樂處常。", "財雄劣程鄭，貲鉅笑秦楊。", "甫里田多潦，潯陽徑就荒。", "白駒嗟逸豫，黄鳥怨遺忘。", "薪乏支離束，錢空趙壹囊。", "晨餐煩乞米，夜讀待然糠。", "詞藝聞精敏，名聲已激揚。", "登榮将赫奕，處困暫徊徨。", "志氣宜軒翥，文辭忌怨傷。", "逐貧高賦就，豐廪換龜膓。"]}