{"author": "葛勝仲", "period": "宋", "type": "诗", "title": "立秋日六兄將仕先入都赴銓試會飲東郊作詩送之", "paragraphs": ["缺月耿疏林，凉飈拂輕袵。", "荒溪趣遵塗，客子敢安枕。", "自言赴銓府，試判取微廩。", "清時廣招延，選部雜流品。", "門子萃金張，文人富曹沈。", "春秋兩較試，器業一精審。", "探珠到淵洄，求金自沙墋。", "騰裝分區區，蓄志常懔懔。", "家翁昔初仕，恬退聲藉甚。", "求閒絕外慕，行義鄙中荏。", "以兹久淹蟠，通籍才十稔。", "飄然宦游倦，遽以歸休諗。", "優恩得世祿，綸告下綈錦。", "兄材濟世美，聖讀近天禀。", "所長皆蓋人，無一可鐫鋟。", "摛辭昔賢均，說經餘子噤。", "臨書蛇蚓結，搊琴魚鮪淰。", "辛勤客虞庠，藜藿就烹餁。", "謂當妙穿楊，百中羽皆飲。", "如何遭刖頻，歸步每踔踸。", "兹行定焚舟，已事空拾瀋。", "將期冠羣英，喜劇不能寢。"]}