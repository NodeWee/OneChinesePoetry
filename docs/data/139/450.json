{"author": "葛勝仲", "period": "宋", "type": "诗", "title": "己丑次梅溪樂平寺兄子宗丞嘗監鎮即寺爲廨卒官晚之東莊", "paragraphs": ["蘭陵華腴姓，數不到吾族。", "何堪從子賢，變滅石火速。", "早搴東堂桂，宗寺副惇睦。", "迎親官就此，半載歡水菽。", "方開萬里塗，一蹶遽折軸。", "我時跼里居，十起愧骨肉。", "朅来訪遺蹤，徙倚寒溪曲。", "人與紫梅花，二俱不可續。", "憂端齊前山，東莊寫松竹。"]}