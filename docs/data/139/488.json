{"author": "葛勝仲", "period": "宋", "type": "诗", "title": "蒙莫伯鎔餉酒携即菁村元舉山荘賞菊坐客皆稱歎以詩二首謝  其二", "paragraphs": ["迷塗不自覺，坐見六秩交。", "霜髪凛無幾，况此日夜凋。", "所寄在酒盞，傾銀不辭高。", "澆我磊塊胸，那復氣干霄。", "手開赤泥封，不辦呼孟勞。", "乍紓愁膓回，亦沃渴肺焦。", "君甚似江州，愧我非姓陶。", "爲僚且親串，酌我非一朝。"]}