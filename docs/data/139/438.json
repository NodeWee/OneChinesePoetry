{"author": "葛勝仲", "period": "宋", "type": "诗", "title": "送友赴試鉅野送之西門時方有外舅之戚極目無聊歸不得卧作詩五首却寄以風雲入壯懷爲韻  其三", "paragraphs": ["寒齋篁竹間，牆屋久不葺。", "旁穿及上漏，雨過滿床濕。", "忍饑哦詩書，亭午或未粒。", "先生自不飽，濡沫豈能及。", "出門有紛奢，囊空自羞澀。", "世事不如意，八九更論十。", "問君胡不歸，肄業乃其急。", "自言苦心志，更覺聦明入。", "誰能學仲卿，夜抱牛衣泣。", "說經已鏗鏗，青紫真可拾。"]}