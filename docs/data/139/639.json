{"author": "葛勝仲", "period": "宋", "type": "诗", "title": "十二月二十三日立春中散兄棣華第六會特盛是日天大雪小孫女出綵旛勝及花柳精巧夜漏且五鼓方罷既歸不得寐偶成律詩紀事拜呈中散兄兼簡公任阜民詳定侍郎道祖簽幕判院朝提轄奉議卿任寶錄待制", "paragraphs": ["異縣逢春啟，羈懷百不堪。", "頻傾次道釀，聊喜阿雲談。", "棣蕚仍清集，辛盤助半酣。", "綵旛驚節物，玉屑瑞田蠶。", "太簇律初應，德星堂不慚。", "共誇筵秩秩，那羡府潭潭。", "濟美三公後，逃禅二老參。", "清歡時擇勝，冲操自廉貪。", "丹荔來閩部，黄魚出嶠南。", "雲泉烹賜茗，羅帕薦珍柑。", "經醉香浮座，言歸鍾動菴。", "蕭然文字飲，共賦鹿鳴三。"]}