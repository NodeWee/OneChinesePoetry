{"author": "葛勝仲", "period": "宋", "type": "诗", "title": "送友赴試鉅野送之西門時方有外舅之戚極目無聊歸不得卧作詩五首却寄以風雲入壯懷爲韻  其二", "paragraphs": ["此子早樹立，抗志高浮雲。", "委蛇處州巷，頗以雋秀聞。", "挾書從我遊，追琢益自勤。", "便便經與史，用志初不分。", "疑篇了咄嗟，確論摧紛紜。", "文辭近道要，見者筆爲焚。", "差肩魯諸儒，藹藹揚清芬。", "秋風濟陽戰，足掃千人軍。", "只今呼賀酒，佇子歸策勲。"]}