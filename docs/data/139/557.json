{"author": "葛勝仲", "period": "宋", "type": "诗", "title": "蒙維心示謝必先尚書餉筆佳什時維心方刊正三國史輙依韻攀和", "paragraphs": ["谷口之孫材刃銛，如針處囊立見尖。", "平生苦心在墳索，入月猶未高騎蟾。", "若嫌壽史六十五，論次未必三長兼。", "與時諱惡難僂指，爲米溢美堪掀髯。", "浪言張華爲輟筆，至今詆者口不箝。", "因持衆製事編削，管城雖老聊復拈。", "明明褒譏淆涇渭，欲向素王師謹嚴。", "已刪卧龍無将略，過實仍刊諸葛瞻。", "東陽尚書助述作，束穎分餉出寶奩。", "自言宸廷夙霑賜，今以歸奉餘不潛。", "鷄距鹿毛青鏤管，品制一一形標籤。", "昔冠神羊書白簡，痛擊姦佞如針砭。", "并與書法奉君子，大書特書不可淹。", "懸知南董奮直筆，首於三馬誅姦憸。"]}