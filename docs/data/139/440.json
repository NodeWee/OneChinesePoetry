{"author": "葛勝仲", "period": "宋", "type": "诗", "title": "送友赴試鉅野送之西門時方有外舅之戚極目無聊歸不得卧作詩五首却寄以風雲入壯懷爲韻  其五", "paragraphs": ["江南一紙書，沉憂割中懷。", "嗟予足憂患，生世苦不諧。", "匆匆子行色，適與遠訃偕。", "破涕彊出祖，尊酒不及排。", "還歸坐講肄，寒篠搖空齋。", "推門誤相從，忽驚形影乖。", "誰云阻一舍，目斷真天涯。", "念子早自力，清明播朋儕。", "觸熱赴夷路，跨馬脚不鞋。", "自言取鄉送，通顯資其階。", "臨别何以贈，手板裁香楷。"]}