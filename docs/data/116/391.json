{"author": "劉一止", "period": "宋", "type": "诗", "title": "送吳興太守盧給事赴兵部侍郎召四首以邦家之光爲韻  其四", "paragraphs": ["西雍拜顔色，振鷺俱分行。", "繡衣浙江濱，再上君子堂。", "首尾二十載，持槖侍明光。", "厭看南朝山，易綰吳興章。", "煌煌朱兩轓，照我梓與桑。", "怪我衫始青，憐我鬢已蒼。", "頗復見勞苦，感慨激中腸。", "向來官如泥，葡萄換西凉。", "剪翎但鳴悲，坐閱百鳥翔。", "公爲世良師，醫國有禁方。", "頗聞藥籠中，臭味久已嘗。", "小草存遠志，未用出聲妨。", "採掇公弗疑，結根稔風霜。"]}