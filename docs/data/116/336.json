{"author": "劉一止", "period": "宋", "type": "诗", "title": "無言兄以銀壺作粥糜頗極其妙舟居夜饑頃刻可辦戲作此詩", "paragraphs": ["少年愛酒不廢沽，滑稽鴟夷每随車。", "春禽似是知我意，日日勸我提葫蘆。", "侵尋老境筋力異，宿昔百嗜今一無。", "羈窮未免走四方，是口時賴薄粥餬。", "憐君巧作此瓢壺，善爲口計真不疏。", "上蓋下豐腹胍𦘴，空洞可置升米餘。", "釜湯外沸如隔膜，氣塞不作聲盧胡。", "須臾已復成淖糜，勻滑不減傾醍醐。", "篷窗夜饑急星火，咄嗟而辦功可書。", "山僧歙鉢未足詫，考父古鼎非時須。", "我聞壺中有高隱，日月或類蓬萊居。", "神仙有無事恍惚，山澤形貌常多臞。", "不如一飽睡清熟，個中便是真華胥。"]}