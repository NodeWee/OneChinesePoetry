{"author": "劉一止", "period": "宋", "type": "诗", "title": "允迪以羊膏瀹茗飲呂景實景實有詩歎賞僕意未然輙次原韻", "paragraphs": ["精金不受釧釵辱，瑞草何曾取膏腹。", "乳花粥西名已非，薦以羊肪何太俗。", "山林鐘鼎異天性，難遣華腴偶窮獨。", "森森正味苦且嚴，玉質無瑕誰敢戮。", "君家饌林多錯本，讀罷流涎誑枯吻。", "故令茗盌變腥膻，遠想黄封雪花醖。", "呼酪爲奴逢彼怒，自惜爭雄巧相污。", "我寧不飲信我說，獨喜君詩有神助。", "君不見穆家兄弟故可人，概以骨鯁恐異趣。"]}