{"author": "王庭珪", "period": "宋", "type": "诗", "title": "次題周公予趙逢源過瑤林洞中探酴醿", "paragraphs": ["桃花落盡春風顛，兩翁並轡來翩然。", "入門下馬看花發，仰攀綠葉窺青天。", "倚檻謳吟發清唱，終夕擁鼻鳴寒蟬。", "唐昌仙人識玉蕊，借月下看乘飛煙。", "明朝地上拾落粉，草間點綴如遺妍。", "狂思玉爪搔背痒，不可妄得麻姑鞭。", "歸來歡欣應拍手，笑君騎馬似乘船。", "醉後猶能作長句，半夜打門驚我眠。"]}