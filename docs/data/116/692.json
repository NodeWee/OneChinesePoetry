{"author": "王庭珪", "period": "宋", "type": "诗", "title": "同陳思忠訪洪覺範", "paragraphs": ["尋春反向僧房卧，無乃行藏與時左。", "起來刮目覽新詩，花壓欄干夢初破。", "黄葉丹楓屬興深，吁然莫測疑楚些。", "惠休島可沒已久，二百年來無此作。", "世間何處著斯人，秀句天教出寒餓。", "我氣未衰詞頗弱，欲借鼓旗聊一佐。", "終朝巖下不逢人，苔色應嗔馬蹄涴。"]}