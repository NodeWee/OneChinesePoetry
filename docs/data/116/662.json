{"author": "王庭珪", "period": "宋", "type": "诗", "title": "趙逢源今春當赴省試以事失期乃督錢綱往行在且欲觀母后回鑾之慶作詩速其行", "paragraphs": ["去年秣馬望行宮，飄然氣若摩霄鴻。", "不學提攜百金劍，不倚能彎兩石弓。", "徒誇讀書飽藜莧，筆陣欲敵千人鋒。", "要登月窟取官職，不使官出兠鍪中。", "丈夫功名自有日，春闈已過落花風。", "今當獻計隨羣吏，到時萬井歡聲沸。", "慈寧殿前催趁班，看君入賀鳴靴鼻。"]}