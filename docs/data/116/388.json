{"author": "劉一止", "period": "宋", "type": "诗", "title": "送吳興太守盧給事赴兵部侍郎召四首以邦家之光爲韻  其一", "paragraphs": ["東風催行艫，旍旗轉修扛。", "千騎如登仙，我心豈得降。", "嗣學初元年，德意孚萬邦。", "不戰屈醜虜，威聲疾奔瀧。", "眷言帷幄舊，分符隔濤江。", "尚書古司戎，名實尚誰雙。", "折衝要從容，談笑空酒缸。", "帝曰汝遄歸，謀國資敦龐。", "無庸斗大州，洪鐘受微撞。"]}