{"author": "王庭珪", "period": "宋", "type": "诗", "title": "六月上澣陪王元勃舍人攜客遊青原山周秀實通判作韻語紀一時勝集奉次元韻", "paragraphs": ["使君從千騎，伐鼓驚羣偷。", "前驅嚴虎節，夾道森蛇矛。", "别駕工五言，句刮造化美。", "筆法蟠高軒，銀鈎照窗几。", "冠蓋一時盛，秋旻羅衆星。", "尋思問祖意，米價作麽生。", "欲扣山中人，何由知彼岸。", "殘陽下峰頂，暮色藹餘蒨。", "鳴珂出修竹，驅車轉平原。", "登臨悲往昔，豈不多名賢。", "獨餘姜與顔，人品亦自勝。", "溪流水濺濺，中堪理漁艇。", "賓客隨太守，風流幾百年。", "山間留絕唱，巨石枕横川。"]}