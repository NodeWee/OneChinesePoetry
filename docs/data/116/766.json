{"author": "王庭珪", "period": "宋", "type": "诗", "title": "戴國和得潘衡墨法於意言之外今攜之湖湘必有識之者作詩以送之", "paragraphs": ["老潘膠法秘不傳，君獨得之乃其天。", "此法彷彿如參禪，忽然有省夜不眠。", "又如神仙換骨法，應手不自知其然。", "湖東大帥天下賢，詞源如海筆如椽。", "本是玉堂揮翰手，正要此物供磨研。", "醉題李白三百首，掃盡將軍九萬牋。", "老潘殁來知幾年，聲名始落瀟湘川。", "君不見呂洞賓，竹絲籃子烏紗巾。", "長安市上無人識，喚作湖西賣墨人。"]}