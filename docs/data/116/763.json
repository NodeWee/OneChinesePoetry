{"author": "王庭珪", "period": "宋", "type": "诗", "title": "彭青老往禾山讀書所寓之室曰蟄菴爲賦蟄菴詩一篇送之兼簡白雲元老", "paragraphs": ["彭子擔簦行有日，拄杖穿雲風雨疾。", "主人好事家有書，卷埓石渠吞藏室。", "兹遊遠去栖碧山，頭角未欲嶄嶄出。", "泥蟠谷底茅屋深，丹崖青壁幾千尋。", "白雲老元坐禪窟，笑汝猶作書生吟。", "峰頭别打禾山鼓，喚起蛟龍趁雲雨。"]}