{"author": "王庭珪", "period": "宋", "type": "诗", "title": "劉端行自建溪歸數來鬭茶大小數十戰予懼其堅壁不出爲作鬭茶詩一首且挑之使戰也", "paragraphs": ["亂雲碾破蒼龍璧，自言鏖戰無勍敵。", "一朝倒壘空壁來，似覺人馬俱辟易。", "我家文開如此兒，客欲造門憂水厄。", "酒兵先已下愁城，破睡論功如破賊。", "惟君盛氣敢爭衡，重看鳴鼉鬭春色。"]}