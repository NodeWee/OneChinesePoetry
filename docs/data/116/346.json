{"author": "劉一止", "period": "宋", "type": "诗", "title": "方時敏寄和詩復用韻報之并簡季高理前止酒之語季高嘗夢蕭相國戒勿飲酒  其二", "paragraphs": ["阮籍劉伯倫，嗜酒不知止。", "顛狂欲求名，此計真陋矣。", "酒中有何好，正自未能已。", "愁來得暫驅，洞若適妙理。", "我豈沈酣徒，公亦聊爾耳。", "世間等夢間，未悟彼易此。", "阿高志得殊，家學自中壘。", "嗷嗷求獨醒，今昨較非是。", "無心窮酒聖，有意造詩史。", "自言古鄼侯，告戒存密義。", "逡巡若神授，恍惚類兒戲。", "不須更論酒，春夢本如醉。", "我知昴星精，不管太白事。"]}