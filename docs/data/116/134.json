{"author": "韓駒", "period": "宋", "type": "诗", "title": "余往歲與遜叔侍郎同寓廣陵靖康元年遜叔守符離余被召過焉未幾余守南都遜叔移真定過留數日紹興二年復同寓臨川感念疇昔奉送一首", "paragraphs": ["廣陵三歲共祠宮，二月帆開上水風。", "北渚蕩舟公醉我，南湖張樂我留公。", "豈知去國千山外，又得連墻一笑同。", "喪亂難堪重離别，可無書札問衰翁。"]}