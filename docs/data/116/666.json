{"author": "王庭珪", "period": "宋", "type": "诗", "title": "劉晞揚貧甚爨烟不屬而讀書不輟作詩遺之以激其志因敘其貧之所以然冀當塗有聞之者", "paragraphs": ["荷鋤初讀書，中原已鼎沸。", "輟耕仰太息，衣食尚卒歳。", "喧呼傳點丁，田廬忽湮替。", "産盡猶索租，從何出租稅。", "乃知天寶後，信如石壕吏。", "君門九重深，旗戟森兵衛。", "朱轓背相望，莫肯察凋弊。", "賴子天資高，追琢自成器。", "時能從諸生，扣門來問字。", "長篇爛溢目，春葩吐奇麗。", "饑雖不堪煮，要自飽風味。", "乃翁昔好事，賓客常滿位。", "小兒聽客語，炊甑忘著箅。", "豈慮飯成糜，邇來糜亦廢。", "時能饋升斗，與子黔突喙。"]}