{"author": "劉一止", "period": "宋", "type": "诗", "title": "送吳興太守盧給事赴兵部侍郎召四首以邦家之光爲韻  其三", "paragraphs": ["公來臨我邦，天意若見私。", "從容坐席間，風化已四馳。", "民曰吾二天，士曰得我師。", "庶幾少淹留，子弟公教之。", "如何如不顧，公豈要我思。", "不見溪上山，旦暮發妍姿。", "及兹有行色，風日含悽悲。", "公亦何負渠，欠渠百篇詩。"]}