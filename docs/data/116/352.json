{"author": "劉一止", "period": "宋", "type": "诗", "title": "家弟元成將參部來取別是夕忽夢與元成跨馬並行隱隱聞車轂聲如在道途覺而作詩并以贈行", "paragraphs": ["荒凉半畝居，風烟夜沈沈。", "安得清夢間，尚有車轂音。", "自我客京華，半世歷嶔嶔。", "日月不相貸，鬢有微霜侵。", "騎馬著青衫，兹事已不任。", "如何棲遲中，心跡猶差参。", "夢境通前生，染習良已深。", "歲月不可磨，愈厲如精金。", "富貴豈足道，大是功名心。", "勉哉子馳驅，壮志方在今。", "力學懶似儂，膏肓恐難鍼。"]}