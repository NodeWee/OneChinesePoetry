{"author": "王庭珪", "period": "宋", "type": "诗", "title": "張持操攜徐獻之侍郎書見訪兼出示著述中興論諸雜文爲賦詩一篇以文軸還之他日亦錄寄獻之也", "paragraphs": ["君不能徒步上書獻天子，又不能移書帝城結王公。", "欲將筆力扛九鼎，紙上有說能平戎。", "宣和治極久忘戰，羯奴騎馬嘶淮甸。", "是時猶屯百萬師，無人北向放一箭。", "大臣搏手知何爲，草間公卿兒女啼。", "至今謀國無上策，讀君斷藁令人悲。", "君家人物照青汗，曲江猶識胡雛亂。", "他年論事要回天，應向荆州尋好漢。"]}