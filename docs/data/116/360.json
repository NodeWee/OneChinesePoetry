{"author": "劉一止", "period": "宋", "type": "诗", "title": "宋景文公之孫景雲得玉龜印有忠孝侯印四字示詩次其韻", "paragraphs": ["寶器傳家寧浪出，漢爵通侯二千石。", "懸知忠孝萃公門，寸印便應輕尺璧。", "虎頭飛去通神畫，未免誑欺涉嘲罵。", "餘不左顧非偶然，渭水得璜天或者。", "公門次第生輝光，一一詞鋒如劍鋩。", "龜玉正憐俱在手，莫放柙中蒼兕吼。"]}