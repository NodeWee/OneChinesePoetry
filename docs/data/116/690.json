{"author": "王庭珪", "period": "宋", "type": "诗", "title": "次韻曾育才翠樾堂雪詩", "paragraphs": ["哦君翠樾堂中雪，詞如劍戟相磨切。", "又如牛鐸應黄鍾，水中躍出蕤賓鐵。", "因誦東坡憶雪詩，城郭山川兩奇絕。", "翠樾堂中雪復然，敢擬片詞增竄竊。", "長安道上醉騎驢，忍凍不知蹄屢蹶。", "爭似淮西破賊時，蔡州城外沙如月。", "將軍一箭射欃槍，夜落城頭曉方滅。", "捷書飛奏不動塵，露布馳來迷玉闕。", "醉翁句律號令嚴，凍口何由更開說。", "銀杯任逐馬蹄翻，斷藁殘編且扃鐍。"]}