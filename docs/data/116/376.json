{"author": "劉一止", "period": "宋", "type": "诗", "title": "待潮浙江口寄左與言大夫葉元亮學士兼簡吳似之大著", "paragraphs": ["今日江頭雪欲作，濤怒風豪兩噴薄。", "青鞋黄帽湖海人，獨立沙邊如病鶴。", "閑身不待君賜與，擬占風烟佳處着。", "如何寸祿晚見招，踉蹡欲前還欲却。", "翩翩西湖兩公子，胸次崢嶸飽邱壑。", "糟床夜注喜相報，自發清吟侑觴酌。", "我來一笑豈易得，十載湖山負佳約。", "間關百態成底事，毛髪星星已非昨。", "人間俯仰變今古，總似潮生與潮落。", "會須乞取此身健，在眼好山俱着脚。", "頗聞神方能却老，肯輔衰殘殊不惡。", "因聲更約吳太史，石鼎他年煮仙藥。"]}