{"author": "劉一止", "period": "宋", "type": "诗", "title": "方時敏寄和詩復用韻報之并簡季高理前止酒之語季高嘗夢蕭相國戒勿飲酒  其一", "paragraphs": ["疇昔城南隅，蓮葉秋田田。", "從公觴玉醪，醉墨看雲烟。", "我乃世背馳，公獨肯顧憐。", "追思十年夢，僅熟一覺眠。", "念當老扁舟，生理師計然。", "不意菰蘆中，復見瓊瑤篇。", "筆力如置陣，彌縫認先偏。", "從容步武間，左右方若圓。", "又如清廟音，三歎聞疏絃。", "安得化爲雲，追逐飛上天。"]}