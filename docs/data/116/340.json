{"author": "劉一止", "period": "宋", "type": "诗", "title": "天長道中作饑來驅我去二首寄呈劉盧二御史  其二", "paragraphs": ["饑來驅我去，去去復何如。", "我饑亦何慚，所歎爲此軀。", "明發着征衫，薄暮投郊墟。", "烟林號怒風，牛背立饑烏。", "境惡夢多悸，愁孤鬰難舒。", "念初別鄉邦，短檝穿菰蘆。", "眼中兩御史，炯炯冰在壺。", "清游失追攀，負此山繞湖。", "我行日已西，回首風牽裾。", "兩公飫文章，筆端吐新腴。", "願言繼殘膏，龜腸正空虛。"]}