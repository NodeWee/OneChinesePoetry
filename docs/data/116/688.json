{"author": "王庭珪", "period": "宋", "type": "诗", "title": "次韻周秀實觀李觀察勒兵", "paragraphs": ["霜風獵獵吹旗旌，將軍束装來勒兵。", "白鷺洲前雲鳥合，青原臺上山川横。", "李侯凛凛萬人敵，匹馬横行沙塞北。", "至尊殿上親賜名，生坐閻羅官柱國。", "提兵括寇來江西，探取賊窟如連雞。", "軍中超距多暇日，却學臨淮親校旗。", "中興猛士如吼虎，二十八將隨光武。", "要看麒麟第一功，金印垂腰光耀組。"]}