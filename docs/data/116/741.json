{"author": "王庭珪", "period": "宋", "type": "诗", "title": "沅陵遇公美忽談道術如有所得將之桃源作詩送之", "paragraphs": ["昔年結屋並江灣，見君心膽方未閑。", "牆東月出夜扣關，酒酣說劍翻濤瀾。", "邇來書劍謀俱左，尋仙欲鼓蓬萊柁。", "三寸田中已發花，九曲江邊仍進火。", "蓬萊萬里天無涯，驚風落葉卷黄沙。", "且過桃源訪秦洞，玉盤應飣棗如瓜。"]}