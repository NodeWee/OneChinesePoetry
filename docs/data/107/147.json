{"author": "何麟瑞", "period": "宋", "type": "诗", "title": "後天馬歌", "paragraphs": ["建元天子不世出，天相神武産異物，有馬出在月氏窟。", "寶劍之精，乾龍之靈。", "足如奔電，目如耀星。", "汗血雨洒，騣肉飆輕。", "渴吻一飲，黄河塵生。", "昂首一鳴，天雷收聲。", "曾爲伏羲出河負八卦，曾隨穆王遠與西母會。", "鸞旂屬車相後先，龍盾虎韔八寶韉。", "萬乘親臨拜甘泉，穩馱玉輅壇壝前。", "兀鼎勒兵十八萬，天子自將孰敢戰。", "駿氣橫出立陣前，百萬聞嘶股俱顫。", "笑此馬，神哉沛。", "西極龍媒□望退。", "天子作歌暢皇明，四夷竭蹙咸來庭。", "天馬來，帝作歌，漢時此馬今更多。"]}