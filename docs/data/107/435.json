{"author": "趙汝□", "period": "宋", "type": "诗", "title": "題蔡令葉嶺書房", "paragraphs": ["日誦哲師記，歲通聖人書。", "前岡復後麓，儼在中間居。", "佩月而冠雲，被服以璠璵。", "滄海朝奮駕，崑崙暮停車。", "矯然竦上征，浩蕩遊太虛。", "竟當一悟足，紛歷萬變餘。", "危機易翻覆，末世多崎嶇。", "主公總軍戎，參佐謀議攄。", "環帳募敖曹，奪營走休屠。", "寧知情事異，豈謂才智疏。", "歸飲永嘉水，勝食建鄴魚。", "緬想過西山，薰風襲芙蕖。", "朗明觀衆妙，沖漠味至腴。", "身治爲物基，學廣充理儲。", "潜深下董帷，抱獨吟葛廬。", "經綸有時命，吾子意何如。"]}