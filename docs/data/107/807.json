{"author": "林景清", "period": "宋", "type": "诗", "title": "毘陵太平院壁間畫山水熟視之有飛動勢殆仙筆也", "paragraphs": ["山風不動雲四寂，萬頃波濤生素壁。", "三峽夜怒摇星河，九溟晝沸卷霹靂。", "誰將江海一筆吞，華陽入硯玄波翻。", "靈鼇東轉坤軸動，驚浪出沒蛟與黿。", "毫端分寸千萬里，人心之險亦如此。", "老僧閲世如閲畫，面壁凝然悟玄理。", "嗟余老作汗漫游，寒光飛動六月秋。", "乃知瞿唐在平陸，安得竹葉吹成舟。"]}