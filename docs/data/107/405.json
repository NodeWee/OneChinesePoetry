{"author": "長倩", "period": "宋", "type": "诗", "title": "題清芬閣", "paragraphs": ["先生有古風，杳出塵外格。", "猶如陵空鴻，矯矯奮六翮。", "鏘金中律呂，詠性甘糠覈。", "苦調非孟酸，□適鄙韓窄。", "逸韻肩曹劉，雄詞卑甫白。", "空遺茂陵稿，未前宣室席。", "瓌寶豈終埋，簡編綴陳迹。", "予生誦風雅，嗜好真成癖。", "盥手讀終篇，喜同藏拱璧。", "裔孫文昌郎，授受良珍惜。", "小巫畏大匠，累句屢承索。", "續貂愧非尾，成裘由聚腋。", "皇華間白雪，雜唱紛繳繹。", "意欲揚祖美，不問玉與石。", "長言拙稱贊，徒慕郢中客。"]}