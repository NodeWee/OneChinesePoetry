{"author": "趙觀復", "period": "宋", "type": "诗", "title": "大滌洞天留題", "paragraphs": ["不作翠蛟詩，獨賦上池水。", "鑿開自淵源，鑒觀湛然止。", "豈惟白心事，且以明□底。", "松風生晚清，暑夜看晨起。", "二瓢餉內熱，透徹□若髓。", "匯流接山腰，放溜達澗尾。", "當其保持盈，一丈若縱侈。", "□輪爭道來，三板擁清泚。", "飛簾從天下，衆吼亂石裏。", "濺珠忽尋丈，灑面寸尺咫。", "恭惟坡仙翁，學道老不已。", "每言杭有緣，來往即鄉里。", "自題九鎖篇，景物相刃靡。", "親聞衆妙玄，金丹起人死。", "新名揭亭戶，空翠冷欄几。", "易求水之形，難造水之理。", "與君論源流，或者未劇此。"]}