{"author": "祕仲威", "period": "宋", "type": "诗", "title": "游洞霄宮", "paragraphs": ["洞霄之名天下聞，洞霄之職宰輔分。", "聞名姓往未識面，寄祿於此徒紛紛。", "身到仙關不如我，九虎迎門開□鎖。", "六洞高人接笑談，三泉隠客通香火。", "風來萬壑嘶松杉，水繞百折鳴嵌巖。", "門前俗客自斂迹，不待立柱名隔凡。", "群仙挽衣留我住，因一相逢忽相語。", "雙徑秋風已掃塵，奚爲後我同歸去。"]}