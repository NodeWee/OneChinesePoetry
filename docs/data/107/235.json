{"author": "史宗愷", "period": "宋", "type": "诗", "title": "和周丞丈遊洞霄韻", "paragraphs": ["苕溪之源流洞天，中有福地壽可延。", "山盤九鎖到空谷，石間隠蹟知其仙。", "懸崖險阻不易到，來者悚觀須有緣。", "道邊獸石卧獅虎，庭下鏡沼流潺湲。", "東游大滌阻天柱，西至石室飛寒泉。", "雲房石磴絡苔蘚，疑是霞玉留花鈿。", "嵌空上下不可數，曉猿夜鶴驚人眠。", "西林詩伯□仙裔，落筆妙句今青錢。", "歷窮巘嶮事幽討，不畏蔓草矜蛇蜒。", "皈來詩篇壯青谷，好句屹崛參天全。", "何當□約素秋晚，與公共醉洪崖巔。"]}