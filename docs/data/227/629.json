{"author": "曹彥約", "period": "宋", "type": "诗", "title": "昌化朱浪潘子雲漢臣季子也漢臣既物故持其季父聖與詩來因問堪村徐季登其健如昔昔戊戌省試後道出昌化館于漢臣一日同訪季登遇榜下第于渡口今三紀矣因子雲告別有感前事作此章以餞之爲我謝聖與兼簡季登", "paragraphs": ["朱浪山春啼杜鵑，溪南溪北刺舠船。", "人生幾度年三十，世路重逢事百千。", "客已倦游今老矣，君須揖別故凄然。", "從容有問居閒意，爲說湖莊水一川。"]}