{"author": "曹彥約", "period": "宋", "type": "诗", "title": "帥相泛巨舟東下水淺不可進盤旋三日僅至菱黄浦率同行就此作別簡以小詩", "paragraphs": ["半日鼕鼕離岸鼓，萬斛龍驤發南浦。", "戈鋋照日牙纛明，百丈咿啞更雙艣。", "眼前突兀勝華屋，前廳中堂後圊浴。", "主人燕坐擁歌舞，晝捧金樽夜銀燭。", "吳人餘皇那可比，漢家樓船聊爾耳。", "有時但可濟舟師，無事只堪橫野水。", "太平州縣邊無譁，行所朝夕如居家。", "恩光草際碧弄色，心事柳梢黄茁芽。", "我亦同時浮一葉，葭葦作篙蒲作楫。", "坐久欠身頭觸篷，卧多輾轉衣成摺。", "旁瞻畫鷁如飛動，絕似茅茨望梁棟。", "春光嬌面秋月眉，爭妍不到書生夢。", "誰知淺水雞籠山，順風不下留驚灘。", "津人用盡如神力，長年三老忘朝餐。", "嗚呼材具各有用，秔稻不生穜稑種。", "涸轍聊濡鮒魚沫，大壑方觀巨鱗縱。", "我生簡便非憚煩，坐觀燕蝠爭晨昏。", "瞥然便轉子猷棹，明朝直到章江門。"]}