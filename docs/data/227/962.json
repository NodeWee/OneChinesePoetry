{"author": "王居安", "period": "宋", "type": "诗", "title": "考試當塗次池陽崎嶇山行石多可愛因用袁席之韻", "paragraphs": ["平生愛奇石，如見古君子。", "一卷窗牖間，時復爲隠几。", "茲行池陽路，終日亂山裏。", "道傍石叢生，牛羊亂虎兕。", "中有篆籀文，鼎彝間罍洗。", "縱橫列簨虡，埋沒見追蠡。", "嗟予心好之，愧恨無能徙。", "著手爲摩挲，却立復睥睨。", "有似南陽公，可就不可致。", "是宜米元章，一見輒下拜。", "倘可從予招，安車更加禮。"]}