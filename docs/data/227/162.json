{"author": "戴溪", "period": "宋", "type": "诗", "title": "送王木叔黄州教職", "paragraphs": ["龍飛乙科郎，白面如琢玉。", "去作幕下士，年少二十六。", "壯心直如弦，不耐公事曲。", "寧知太守尊，箠吏驚羣目。", "太守豈不賢，去郡秉鈞軸。", "銓曹有格法，那肯煩薦牘。", "依然舊官職，再傍天之麓。", "六考未作縣，冷官到淮服。", "向來豪氣舉，斟酒能半斛。", "只今長說病，伏飲在胸腹。", "皇皇一世憂，隠隠兩眉蹙。", "中年苦節省，未必不爲福。", "我生更迂闊，立意要違俗。", "誤使塵網纓，同君被纏束。", "兩家各生子，丁壬合天祿。", "但得佳兒婦，兩翁志願足。", "岷山有舊約，相從結□□。", "明朝江上館，持被共君宿。"]}