{"author": "曹彥約", "period": "宋", "type": "诗", "title": "春日奉陪韓簽虞丞解監修禊事即席中所有蝦菜梨棗分韻得蝦字", "paragraphs": ["雨餘春水壓堤沙，柳未花飛蒲茁芽。", "清流激湍石佛寺，崇山峻嶺野人家。", "大酉之山檀溪壑，秦俗未改書成車。", "居夷驟得羣賢集，惠風鼓動生精華。", "去年可疑張進士，市人物色爭矜誇。", "今年艤棹無所適，坐看孤鶩齊落霞。", "長官敏者唐吏部，八龍受種今渥洼。", "兩年分韻得此老，未覺景物相寵嘉。", "世南弄筆好商搉，宴客自許窮珍鮭。", "萬金鼎至我亦喜，便欲染指魚與蝦。", "漢司隸後最靜者，家有白璧無點瑕。", "扣之清越聲韻響，滿座失喜相歎呀。", "怪予窮陋一不有，冠者八九乃獨髽。", "歸而謀婦得斗酒，夜韭可剪魚可叉。", "偶欲占射酒似闕，自覺輩晚無肩差。", "暗中曹劉不易得，屈宋未死甘押衙。", "自從修禊卜師友，一洗萬古况兩蝸。", "但恐朝家用賢急，去我便立文石花。", "泮宮先生坐官舍，意此四子窮驕奢。", "年前共得石居士，留客嵌空到日斜。"]}