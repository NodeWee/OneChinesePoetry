{"author": "曹彥約", "period": "宋", "type": "诗", "title": "雪中同趙倉從之泛舟餞錢憲文季酒中劇談漢事臨別文季索詩賦四十韻以寄", "paragraphs": ["冬序玄以冥，閉塞乃其職。", "巧作六花飛，與天爲粉澤。", "初舞若狂然，既定稍真積。", "坐令宇宙間，萬象變顔色。", "霜肅特加厚，月皎更留迹。", "晚節答造化，有此足清白。", "今日此何日，雙艣鳴大舶。", "清溪照紅粧，醴酒障行客。", "莫言山水興，蕭散竟何益。", "莫作兒女戀，黯然空戚戚。", "有詔起聞人，意遠理可即。", "王所切經綸，言路倚忠直。", "鋤梃弄湘南，鐵甲泠河北。", "倉廩竭江外，蒙袂窘朝糴。", "隠憂關念慮，閒暇已偪仄。", "忽作一尺圍，此事費紬繹。", "先生持論高，踐履我所識。", "酒酣技已癢，漢事多發擿。", "仲舒智似愚，紓緩却端的。", "公孫巧乃拙，迎合屢傾側。", "縞衣紛陸離，見睍立消釋。", "惟有真實在，拍拍滿胸臆。", "雄辯醉得醒，溫言寒褪力。", "誰知百丈外，霏屑散珠璧。", "須臾鼎分袂，眷戀語離席。", "篙師與徒御，酥酪在肘腋。", "此行朝雪宮，憂樂任指摘。", "表沴戒袤丈，呈瑞佇盈尺。", "勿棹子猷船，忽穿東郭屐。", "高卧更何爲，精神見肝膈。", "歸來情緒惡，膠舟隠沙礫。", "輾轉意悠哉，隠几不能息。", "明年兆多黍，今年滋宿麥。", "我居官得祿，我去家可食。", "俯仰足歡顔，廣厦庇仁宅。", "想見燮調人，讜議進君德。", "先生訓故考，微小發幽賾。", "七篇粗可意，餘子無爲役。", "持此力行之，願以間讒慝。", "盛哉孔孟心，萬世信經籍。"]}