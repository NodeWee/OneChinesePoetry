{"author": "危稹", "period": "宋", "type": "诗", "title": "王架閣夙有棋癖嘗於和篇中譏其不工架閣頗諱惡其說復次韵戲之", "paragraphs": ["劉伶耽於酒，淵明玩於菊。", "君乃癖於文，愛棋尤更篤。", "文高新掌故，棋只前祕讀。", "我昨却萊兵，書法謹夾谷。", "不知君諱之，護名如護玉。", "耻鼓趙王瑟，欲舉漸離筑。", "明發疾呼予，開枰數反覆。", "盛氣欲吞敵，厲響亦驚俗。", "失利頳湊頰，得雋喜填腹。", "勢固健於常，手終弱於僕。", "君名高天下，此特一不足。", "小負毋重爭，旁觀有靜矚。", "大明昧於小，月固不勝燭。", "切勿罪劉五，此筆兢所錄。"]}