{"author": "馮時行", "period": "宋", "type": "诗", "title": "登洪雅明月樓與陳舜弼楊養源任道夫孫彥和探山水有清音韵賦詩得有字", "paragraphs": ["秋風吹征衣，我來亦何有。", "長笑泉石間，邂逅得良友。", "飛屐凌長煙，相與濯世垢。", "浄宇閟寒藤，傑閣架層阜。", "登臨意象寬，軒豁擬高厚。", "江山來拱揖，似欲問安否。", "岌岌環翠屏，蜿蜿拖綠綬。", "欣然爲酬對，舉此一杯酒。", "憩心自瑩瑩，領要語不莠。", "浩歌激巖谷，朗暢孤月口。", "晴窗鏡萬類，憂樂隨所偶。", "向來事朱墨，伏案繭生肘。", "鬰鬰成底事，一腹負百醜。", "及茲謝塵紱，未及休五柳。", "暫與真賞愜，榮辱已芻狗。", "况復老煙霞，循寄日云久。", "頗聞葛稚川，芝朮幻衰朽。", "至今杖屨地，歷歷傳白叟。", "欲往從之遊，靜守一氣母。", "丹成跨明月，咫尺上南斗。", "頓首排天關，丐天解禍紐。", "日落寒雁哀，雲歸暮山黝。", "此意竟何如，乾坤一搔首。"]}