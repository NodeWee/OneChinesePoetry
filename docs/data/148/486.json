{"author": "馮時行", "period": "宋", "type": "诗", "title": "重陽登翠圍亭亭廢十年竹柏蓊然殊蔽遠眼命寺僧芟除剪伐屏翳豁開林巒杳靄殆丹山之絕勝處也與同遊分韵賦詩以老杜開林出遠山爲韵得遠字", "paragraphs": ["林樾失洗沐，叢灌老偃蹇。", "坐令軒豁地，雍穆成奧閫。", "千年李峨眉，孤調絕攀挽。", "徑欲剗君山，笑看湘水遠。", "我來此亭上，造化閲舒卷。", "何堪浩蕩意，鬰鬰仰若俛。", "蘭蕙生當門，尚爾付鍤畚。", "大材廊廟具，顧此何衮衮。", "石角礪霜斧，一斬三百本。", "圖事欲大快，不復計小損。", "天地英氣歸，川原勝魂返。", "鏡開水灧灧，龍轉山蜿蜿。", "卧虹踏歸市，融雲護春墾。", "晴光蕩芳酌，中筵舞蹲蹲。", "黄花壓客帽，胡床秋風穩。", "萬象競參揖，相見一何晚。", "通塞有時運，明晦理相反。", "干戈天地閉，撫事切深悃。", "痛澆磈磊胸，不復效老阮。"]}