{"author": "仲并", "period": "宋", "type": "诗", "title": "建昌守楊吉老得居湖州山間作亭於上名曰弁輝爲長句以記之", "paragraphs": ["白首苕溪幾我鄉，青眼弁山如故友。", "誅茅晚歲合巖棲，漂梗一生嗟浪走。", "往往每來每太息，去去一步一回首。", "簷楹之雄誰氏室，基堂宜爲後人有。", "榮華謬作長久計，蕩盈要以仁誼守。", "室空無人人不問，天固遺公公信否。", "輪奐雅宜鳳池人，權輿本自鳳池手。", "付之勳閥可無憾，會與令名俱不朽。", "雅懷卜鄰非卜居，囂塵可暫不可久。", "新亭巀嵲城之巔，佳致回環天所就。", "與山似有他年約，相嚮每爲長者壽。", "碧鮮蒼潤被草木，煖翠晴光排戶牖。", "時復一觴澆磊磈，下視羣峰皆培塿。", "乃知韞玉山有輝，更覺看山公不負。", "向來曾試西垣策，只今聊綰南豐綬。", "胸中水鑑極涇渭，筆下瑰辭粲瓊玖。", "傾蓋視我平生交，曳裾陪公衆客後。", "喜見成都宅一區，恨無負郭田數畝。", "去住還當慚二老，窮獨已復成一叟。", "門前剝啄非他人，我來問字不載酒。"]}