{"author": "馮時行", "period": "宋", "type": "诗", "title": "李花已盡再用前韵末章專屬蒙景明資一笑也", "paragraphs": ["向來風前見桃李，今日紛紛落風尾。", "老人於花亦何有，不用天公事嗔喜。", "漫天高跨風力長，更飛急雨湔餘香。", "雪兒歌底踏舞馬，燕子泥邊隨濫觴。", "明粧皎皎爭前列，觸手還羞疑不潔。", "芳菲已斷陽臺夢，只有消煩嚼冰雪。", "明年祇應花更奇，豈無方畧留春輝。", "欲作短章憑阿素，只待西隣之子歸。"]}