{"author": "馮時行", "period": "宋", "type": "诗", "title": "僧有悟策者見予於珞磧江上誦程子山孫季辰李仁甫賦成都信相寺水月亭之什僕曩客成都朝夕過信相鑑公求此詩至再三余謂詩於佛法業成綺語每笑訶之不爲作今策誦二三公佳句起予追賦長句付策令寄鑑公", "paragraphs": ["天行明月地行水，水月相去八萬里。", "天公大力誰能移，月在水中天作底。", "我心與月明作兩，真月本在青天上。", "雖云佛說我別說，恐入衆生顛倒想。", "少城城隈佛宮闕，客哦水月僧饒舌。", "三峽水寒梅花時，起予對月賡此詩。"]}