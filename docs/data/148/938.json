{"author": "王之望", "period": "宋", "type": "诗", "title": "再和", "paragraphs": ["珠璣百斛何人付，公有詩筒來不住。", "出塵秀句若霞摛，走筆豪篇逾響赴。", "吟安一字不知老，朝作千篇猶未暮。", "秋天鴻鵠翥浮雲，平地驊騮驅熟路。", "分憂制節綿萬里，餘事文章兼七步。", "千軍獨掃人共驚，八面俱來我何懼。", "力扛九鼎更妥帖，胸蟠萬卷森差互。", "千言未困見縱橫，一點不加無謬誤。", "音諧律呂鳳凰鳴，勢薄雲天鵬鳥怒。", "流傳應有賈客售，在處豈無神物護。", "公詩光焰千丈錦，我詩粗窘一尺布。", "公詩雄富百雉都，我詩窮陋三家聚。", "行經北海恍自失，出見西施羞反顧。", "殘膏祇欲借鄰光，餘潤有如蒙曉霧。", "君侯雅志和薰風，聖主恩光深湛露。", "事業終期白日懸，功名已見青雲附。", "願公歸侍玉皇案，天香復與金童炷。", "願公西取王母環，雲車直指瑶池騖。", "要當都俞廟堂上，豈久淹留井參度。", "顧我塵埃不足論，屈曲世間隨所寓。"]}