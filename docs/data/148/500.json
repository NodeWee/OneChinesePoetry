{"author": "馮時行", "period": "宋", "type": "诗", "title": "再和", "paragraphs": ["人言不飲酒，神形不相親。", "我云不遊山，足攣不可伸。", "徑須向泉石，抖擻人我塵。", "况復山林姿，豈類軒冕人。", "出門見四野，便有羲皇淳。", "昔遊頗有得，已事猶可循。", "異時春開陰，晴霽如秋旻。", "殽簌粗提携，不必皆奇珍。", "客居我貧者，尚能乞諸鄰。", "相與臨小軒，眼界浩無垠。", "水繞拖長带，山來趨小臣。", "軒前聳朱鳳，曾是棲羣真。", "飄遊邈何許，蹟可訪遺民。", "吾徒况健步，人扶必怒嗔。", "頻行當導引，能除體不仁。", "想當聞此約，喜見顔津津。", "必不類世俗，咫尺小參辰。", "鳥語聽妙轉，草軟藉芳茵。", "信宿得蘇李，良會如荀陳。", "翻思塵土中，旦暮走踆踆。", "有如對酸醯，未啜已深顰。", "放意寬衰颯，收機入混淪。", "尚欲挈妻子，終焉老西岷。", "或欲東入海，披髮謝冠巾。", "况茲一日遊，暫令耳目新。", "於事竟何補，在己徒自辛。", "騎馬事干謁，汩汩窮昏晨。", "不如且行樂，一笑酬中春。"]}