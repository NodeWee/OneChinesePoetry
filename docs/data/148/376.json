{"author": "胡銓", "period": "宋", "type": "诗", "title": "公冶携酒見過與者溫元素康致美賦詩投壺再用前韵", "paragraphs": ["澹叟意簡古，終日巾不屋。", "彼美德星崔，憐我味蠹竹。", "挈榼破孤悶，聊欲觀醉玉。", "情殊饋盤餐，事等遺潘沐。", "古人感意重，飲水亦沙醁。", "一觴萬慮空，天宇覺隘促。", "自非薪突者，上客怕徐福。", "主人起揚觶，百歲風雹速。", "莫獻野人芹，但飽先生蓿。", "我亦起膝席，卒爵更三肅。", "溫伯况可人，康{巩/言}亦脫俗。", "共賦飣坐梅，句壓詩人谷。", "浩浩氣吐虹，盎盎春生腹。", "湘纍彼狷者，底事醒乃獨。", "日游無功鄉，生計豈不足。", "壺歌發笑電，雅劇不言肉。", "夜久拔銀燭，幽燼飄蔌蔌。", "我於腹無負，正恐腹自恧。", "姑置勿復科，茗碗瀹寒淥。", "舌出醉言歸，况我舌已木。"]}