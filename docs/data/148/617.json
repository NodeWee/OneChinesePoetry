{"author": "馮時行", "period": "宋", "type": "诗", "title": "假守蓬州視事二十日以臺章罷黜行至溫湯作此以寄同僚二十韵", "paragraphs": ["聯事春將半，去官春未歸。", "儒冠真蹭蹬，祖席有光輝。", "罷遣親刀筆，勾牽坐釣磯。", "同寮多俊彥，投老失親依。", "坐席丘無煖，扁舟蠡亦肥。", "泉聲清夢寐，山色浄裳衣。", "竹杖隨時拄，山杯信手揮。", "荷天將土苴，爲我易煙霏。", "州縣徒勞耳，簞瓢殆庶幾。", "不糜公廩粟，元長故山薇。", "白髮心猶壯，丹途計益非。", "人生今殄瘁，世路只歔欷。", "苦潦人將溺，思援手病痱。", "道孤誰歎息，迹蹇共嘲譏。", "去矣猶迴首，憂之欲奮飛。", "古今難骨鯁，風俗易脂韋。", "深峽真浮海，溫泉當浴沂。", "空山猿擇木，豐草馬辭鞿。", "已遂孤雲遠，猶通一徑微。", "年年如問信，深覓薜蘿扉。"]}