{"author": "仲并", "period": "宋", "type": "诗", "title": "志師自通州訪我於儀真因携之至長蘆留語數日及其歸也作詩以送之", "paragraphs": ["通州瞿曇師，多於雁鶩行。", "吾常愛志僧，謂之一鳳凰。", "不見十五載，訪我大江傍。", "留之固未遣，載以荆州航。", "相從三日遊，山晚松風長。", "爾我豈其夢，嗒然堯桀忘。", "凌晨洗一鉢，束衣還故鄉。", "爲子植梧桐，何時復來翔。"]}