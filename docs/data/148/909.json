{"author": "王之望", "period": "宋", "type": "诗", "title": "漢南晤魏侯彥誠魏侯贈詩期依韵和已而荆門受代歸鄉襄務冗甚未果答既離襄陽舟中追和", "paragraphs": ["白頭有如新，傾蓋或如故。", "乃知意氣間，投分自有處。", "魏公使漢南，風采聳一路。", "凋殘濡膏澤，冤訟廓氛霧。", "游刃若發硎，調琴不膠柱。", "平生不相識，見我國士遇。", "杯盤倒箱篋，笑語雜巵寓。", "豈惟傾肺腑，便可託嬰孺。", "慰我疇昔心，何啻封萬戶。", "離觴峴山曲，握手惜歡聚。", "江風吹行色，短棹不得住。", "臨岐亦何言，加餐納多祜。"]}