{"author": "馮時行", "period": "宋", "type": "诗", "title": "紹興六年十月六日同信可舜弼進道謁隠甫值渠曬畫於中庭遂得縱觀中間不無可人意獨范寬雪山八幅超然絕羣令人意象肅如真得脫身歸巖壑間者請賦詩以知君重毫素爲韵得君字", "paragraphs": ["畫山畫骨更畫魂，范寬此中高出羣。", "君家八幅老筆墨，百年古篋鋪香芸。", "我來日出掛東壁，蒼崖落雪飛紛紛。", "寒鳥不動空無塵，蕩蕩晴天開四垠。", "終南太華入霄漢，秀色千里填河汾。", "想當盤礴未畫時，天地開闢雲中君。", "長鯨吸川欲酣醺，疾起信手驅風雲。", "須臾却立萬嶺下，援筆往往齒沒齦。", "平生愛山在夢寐，行年四十老更文。", "摩挲巖壑重感歎，徑欲杖屨從麋麕。", "畫龍儻有真龍至，歸即到山非浪云。", "列仙之儒恐邂逅，煙霞芝朮應平分。"]}