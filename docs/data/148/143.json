{"author": "仲并", "period": "宋", "type": "诗", "title": "泰興道本上人少時頗留意詩律已而遍歷諸方卒無終歲之寧今垂五十矣自淮鄉過余於吳興翌日來辭曰道本欲自越趨天童或自溫趨江心問道於覺了二士願聞一言爲書五字詩以送之", "paragraphs": ["芒鞋亦良苦，歧路不曾休。", "句律可青眼，宗風已白頭。", "舌端頻自味，心外更何求。", "欲寄明年信，溫州定越州。"]}