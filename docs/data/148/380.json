{"author": "胡銓", "period": "宋", "type": "诗", "title": "中秋前一夕携家步至北湖藉縟草久之和東坡湖上聽琴韵", "paragraphs": ["臨水遲佳客，碧盡天邊雲。", "心期殊未來，且復偶細君。", "援琴松滿耳，添酒月入樽。", "水天靜秋光，不受世所醺。", "飲酣睡味美，風漪生簟紋。", "得來亦何有，理亂了不聞。", "兒童莫喚醒，不妨長醉昏。", "休論萬里情，我非宜城渾。"]}