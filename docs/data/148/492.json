{"author": "馮時行", "period": "宋", "type": "诗", "title": "建炎庚戌中秋夜與同官相期於月下既爲具頑雲障空不可人意作詩以紀之得賞見二字  其一", "paragraphs": ["散懷誰與儔，風月茲吾賞。", "好景會人心，宿約每不爽。", "蓐收濺明河，玉露洗穹壤。", "肅肅夜氣寂，皎皎素沆漭。", "飛出未半弓，已照天地廣。", "茲夕豈易得，久矣俟清賞。", "雲師誰爾忤，屏翳蔽虛敞。", "萬事不可必，變化如反掌。", "太清一滓穢，幽娥動懸想。", "誰爲披層霄，快哉心技癢。", "聞君洗瓦盞，倒遊有餘盎。", "何當數列炬，酣歌散清響。", "有月固來游，無月須一往。"]}