{"author": "仲并", "period": "宋", "type": "诗", "title": "陳行之得之因震澤舊居闢小閣面列洞庭山客有名以尊經者江都仲某爲長句以紀之", "paragraphs": ["洞庭之野排千巖，陳子卷簾非愛山。", "震澤之流清沒底，陳子憑欄不觀水。", "傑閣橫空一事無，終年傳習唯父書。", "乃翁平時束五傳，絕人偉論驚諸儒。", "至寶不受久埋沒，近者私記刊吳都。", "搢紳駢肩快先睹，一言價重百車渠。", "正派源流要有自，二難秀發名家駒。", "少小辛勤門戶計，皇天有知子不孤。", "於今三十五經立，亹亹雄辯來起予。", "不但家法傳羣紀，經學當與心法俱。", "溪山相對無浪語，寶此一編時卷舒。", "自憐早歲已漂泊，乃翁邀我來僧廬。", "於今壎篪弦誦地，當時從容談笑餘。", "契闊死生三十載，萍浮蓬轉常崎嶇。", "子能箕裘萬事足，其他得喪爭錙銖。", "凜凜清氛端可想，神遊彷彿歸來歟。"]}