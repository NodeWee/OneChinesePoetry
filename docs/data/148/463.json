{"author": "馮時行", "period": "宋", "type": "诗", "title": "遊石龍偶成寺僧通首坐飽歷叢林歸老此山故詩多及之", "paragraphs": ["飛泉撼琳球，羣山高崔嵬。", "中有古道場，紫煙籠觀臺。", "石門不施關，榮辱自不來。", "霜鐘鳴萬壑，日出山霧開。", "老僧挈筠籃，上山拾羹材。", "歸煮南澗水，至味謝鹽梅。", "食飽不下床，法身充九垓。", "破衲一甲子，雲閒與徘徊。", "我欲吐情語，銘之古巖隈。", "雲切戒多事，勿聽龍作媒。", "爲雨非不佳，世間多塵埃。", "預恐爲雨罷，歸來污蒼苔。"]}