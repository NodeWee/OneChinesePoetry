{"author": "馮時行", "period": "宋", "type": "诗", "title": "建炎庚戌中秋夜與同官相期於月下既爲具頑雲障空不可人意作詩以紀之得賞見二字  其二", "paragraphs": ["玉皇敕諸天，茲夕盡羣見。", "驅雲收月光，反照玉京宴。", "老龍翻海窟，沓靄鬰萬變。", "天公有嚴令，遺隙無一線。", "蕭蕭寒桂影，可想不可見。", "生平謝惠連，與月有深眷。", "對影無清暉，把盞不下嚥。", "亦聞顧兔藥，天成非九轉。", "可使騎清風，飛入廣寒殿。", "安得一刀圭，扶我超宇縣。", "稽首分帝觴，飽以瓊爢薦。", "回首鄰清娥，相將以遊衍。", "人間滴與瀝，役役自卑賤。"]}