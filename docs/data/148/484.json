{"author": "馮時行", "period": "宋", "type": "诗", "title": "張明遠自持其所居萃勝亭記來求詩爲賦三篇  其二", "paragraphs": ["百城何岧嶢，儲清自太初。", "靜境超人寰，羣仙之所居。", "清都閟寶籙，宮闕函丹書。", "真人拜玉庭，天帝手自除。", "寶蓋相參差，縹緲來空虛。", "我欲從之遊，茲山遂慵疏。", "朝霞以爲食，浮雲以爲車。", "此意靡堅决，西望空欷噓。", "君今定不凡，買山自菑畬。", "上方切層霄，伊蹊百步餘。", "瑶草破霧收，青精凌雨鋤。", "往往逢迎間，松喬曳雲裾。", "爲我語羨門，問訊今何如。"]}