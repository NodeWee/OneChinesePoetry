{"author": "馮時行", "period": "宋", "type": "诗", "title": "與諸友同坐梅下月霧淒清風琴泠然不類人世各聯三二語醉歸卧南窗下明日徵所出語皆忘失不記因追賦古詩以補遺缺", "paragraphs": ["月冷逼疏影，梅孤泛清光。", "兒曹竅孤竹，天風韵絲簧。", "相將二三子，中夜聊徜徉。", "泠泠白雪唱，灧灧碧霞觴。", "清絕非人境，浩蕩真醉鄉。", "飛花炯天星，墜葉嗚瓦霜。", "歌放滿空闊，神融接混茫。", "三山今何許，仙游諒荒唐。", "人間有逍遥，豈阻路且長。", "簪紱縻步武，得失煎肺腸。", "役役少至老，過問或未嘗。", "以愚息我機，以學鋤我荒。", "以文導我興，以酒發我狂。", "使與風月親，寧不荷彼蒼。", "夜久梅影偏，月亦鄰西岡。", "嚴風吹冠巾，白露霑衣裳。", "歸歟掩關卧，枕上從羲皇。"]}