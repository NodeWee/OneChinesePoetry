{"author": "馮時行", "period": "宋", "type": "诗", "title": "廣安朱義從爲渝上霜臺之客母夫人年八十餘極其孝養一日有三白鷺翔集中庭不去義從作翔鷺亭識其事縉雲子爲賦此詩", "paragraphs": ["振振鷺，鷺于飛。", "白華遺音詠潔白，故此翔鷺呈鮮儀。", "萱堂八十癯仙姿，無心更出風絮詞。", "夜入佛觀燈耿耿，晨翻貝葉多髮絲。", "郎君風標晉人上，芙蕖照映清漣漪。", "晨昏定省履聲細，鷺兮飛躍隨彩衣。", "吾聞擊石百獸舞，又聞上世巢可窺。", "余生眼明見異事，感今懷昔爲此詩。"]}