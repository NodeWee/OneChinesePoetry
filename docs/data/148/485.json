{"author": "馮時行", "period": "宋", "type": "诗", "title": "張明遠自持其所居萃勝亭記來求詩爲賦三篇  其三", "paragraphs": ["文章蓋代手，千載柳柳州。", "落筆記山水，奇香撼琳球。", "開卷一再讀，宛若從之遊。", "歷歷爽心目，毛髮爲颼颼。", "若人嗜清曠，步履素得幽。", "攬勝得樞要，天地不可搜。", "巉巉華山孫，藤蘿護維陬。", "絕頂葺荷蓋，風月共夷猶。", "物色自飛動，與我相答酬。", "千里入睥睨，遠眼縱莫收。", "憑軒寫清絕，文與境趣侔。", "柳魂不可招，君幾紹前修。", "何當棄圭組，從君送清愁。"]}