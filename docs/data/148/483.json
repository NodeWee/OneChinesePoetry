{"author": "馮時行", "period": "宋", "type": "诗", "title": "張明遠自持其所居萃勝亭記來求詩爲賦三篇  其一", "paragraphs": ["靜躁固異秉，出處良一途。", "巖前東來人，翻然應時須。", "赫赫帝者師，去與赤松俱。", "鐘鼎與林泉，天以私吾儒。", "窮達俛仰間，取捨亦須臾。", "曲士胸臆窘，屈伸自囚拘。", "長往信已隘，不休諒其愚。", "倚天霜崖姿，岱表張延符。", "桂棟辛荑楣，超然結雲廬。", "花草粲綺羅，清飈發笙竽。", "岡巒爲肺腑，煙霞相友于。", "逍遥以徜徉，聊可與爲娛。", "伏櫪萬里心，勿作山澤癯。"]}