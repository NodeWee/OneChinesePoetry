{"author": "許及之", "period": "宋", "type": "诗", "title": "德友惠竹栽甚富而又得佳篇既種復喜雨次韻謝之", "paragraphs": ["嗜酒愛風竹，種竹涓日醉。", "小園窘邊幅，雜芳紛位置。", "此君何可無，野卉闢之易。", "畝許得滋曠，千箇栽不翅。", "故人雖借居，愛竹有幽致。", "肯割鍾山青，分植容成地。", "移來天亦喜，凉生雨兼值。", "既免躬抱甕，何惜親閲視。", "颯爽已可人，能同聽秋思。"]}