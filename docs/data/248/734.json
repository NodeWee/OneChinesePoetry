{"author": "許及之", "period": "宋", "type": "诗", "title": "得趙昌甫詩集轉呈轉庵却以謝夢得詩見示有詩次韻", "paragraphs": ["我饞嗜詩欣染指，但見其長有誰毀。", "早年游方識趙謝，如魯逢掖宋章甫。", "謝詩瀾翻豪且古，趙句清癯澹而苦。", "學力到後成一家，渠自不知爲孰使。", "天各一方費渴思，想見冰增寒似水。", "居然老手斫方圓，出戶中規還中矩。", "轉庵活法已參遍，何止得心仍得髓。", "我如無寶窮波斯，望著是珍先自喜。", "忽得趙璧急呈似，示以謝草如寄取。", "自憐老去無長進，努力吟哦訓兒子。"]}