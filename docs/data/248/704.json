{"author": "許及之", "period": "宋", "type": "诗", "title": "曾主管由宜春道中得遺棄小兒屬予收養道間寄詩紀實次韻奉酬", "paragraphs": ["日月被八極，覆盆自無明。", "陽春嫗萬物，孤翰有悲鳴。", "所以聖明治，要燭幽隠情。", "一旱出料外，誰與填饑坑。", "豪家亦何心，閉糴門忍橫。", "指囷寬嗸嗸，凜若臨大兵。", "雨餘百憂洗，痛定猶忡怔。", "今代子曾子，贊畫外臺清。", "高軒昨過我，絕塵不容瞠。", "歸途出城闉，岸許聞啼嬰。", "下車非內交，一念千金輕。", "摩挲脫九死，感慨恩更生。", "抱持涉數舍，見我托此𡞦。", "再拜敢有渝，鞠養專廂榮。", "嗟予何爲者，世故亦飽更。", "識君千萬間，胸次久已成。", "所饑非一兒，公乎勉功名。"]}