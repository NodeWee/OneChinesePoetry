{"author": "許及之", "period": "宋", "type": "诗", "title": "雪再作山甫約遊雨花臺不遂聞與諸公登鳳凰臺次韻送似", "paragraphs": ["騷屑寒威逼重幕，衲被蒙頭慵蚤作。", "不知一夜雪花飛，但訝五更風力惡。", "摩挲病眼試憑陵，把翫清詩何灑落。", "好語自足驅瘧癘，嘉祥况乃銷離瘼。", "絕憐冰筯墮脩簷，撥觸風琴響朱箔。", "一冬溫煖憂麥蠶，萬事乘除等鳬鶴。", "爲言三鳳今河東，曾約連騶出南郭。", "山陰舟回雖興盡，巫峽雲歸終倖薄。", "方疑再往成渺芒，已拉羣公溯寥邈。", "九萬扶摇不可希，隨分榆枋吾亦樂。"]}