{"author": "許及之", "period": "宋", "type": "诗", "title": "又次韻轉庵用食黄雀韻贊歎鄧長孺曩得予端研鄧爲轉庵甥方在疚", "paragraphs": ["論研當考石精微，觀人豈計體瘠肥。", "歙溪入浙無淹期，刷絲羅紋如出機。", "比並端坑終品卑，就中古端見尤稀。", "難得已歎承平時，長繩束腰下巖扉。", "宿糧腰畔不捄饑，鑿深泉眼迸若飛。", "浸淫竟日無光晞，輕生重石不悟非。", "石工傳業猶孫枝，我售古璞千金歸。", "璞雖云石玉爲肌，信手得墨無拒違。", "事忙行草取次宜，才衰筆老無發揮。", "頃見鄧友輟贈之，質粹材美不可譏。", "契家有子吾所知，文章光焰期騰暉。", "不妨怪怪仍奇奇，酷似牢之惟舅依。", "嗟嗟尚怵霜露悲，循陔自苦躬采薇。", "讀禮以外將胡爲，力學報親其殆幾。", "學非有厭書非癡，有志於上皆可希。", "彤庭對策决大疑，制草說命周南妃。", "玉堂從容有餘師，古來孽子操心危。", "勉旃無令一簣虧，萬釘要看黄金圍。"]}