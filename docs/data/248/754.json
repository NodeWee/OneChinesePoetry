{"author": "許及之", "period": "宋", "type": "诗", "title": "王宣甫求崇齋扁榜仍索詩轉庵之作先成即次韻爲寄", "paragraphs": ["聖門教人亦多術，由也升堂未入室。", "顔雖在寢猶仰高，火就水流隨燥濕。", "但見終日不違愚，豈知庶幾介如石。", "陶溪昨以崇名齋，欲予隸古詩記實。", "今晨忽見轉庵作，名與詩高同起日。", "崇齋少學用心苦，晚乃一掃科舉習。", "霜降自然知水落，道損都忘爲學益。", "一從崇卑悟師說，心已沈酣全體易。", "書扁外和轉庵詩，不待形容有潤色。", "憶昨尊公期類予，似我顓愚有何獲。", "老慚才衰惟鈍遲，感君肯赴同襟期。", "閉關却埽門植榆，不妨倡和來壎箎。"]}