{"author": "王正功", "period": "宋", "type": "诗", "title": "嘉泰二年歲在壬戌正月八日携家還里幕中諸友遠來餞別同遊乳洞遂爲終日之款因成古風一章", "paragraphs": ["乳穴佳名久欣慕，茲遊直與心期副。", "今朝蕭散七枝筇，衰遲未覺躋攀苦。", "湘南懸想碧雲橫，桂嶺遥瞻烟靄暮。", "招提鐘磬出幽深，村疃牛羊自來去。", "忽聞流水響潺潺，漸覩巖扃隔烟霧。", "山蹊躡履亂崎嶔，翠壁題名雜新故。", "乍暌朱墨略官箴，稍覺追隨劇幽趣。", "絕知官裏少夷途，始信閑中無窘步。", "人生如此信可樂，誰向康莊塞歸路。", "共醉生前有限盃，澆我胸中今與古。", "早知富貴如浮雲，三歎歸田不能賦。"]}