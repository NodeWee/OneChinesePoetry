{"author": "許及之", "period": "宋", "type": "诗", "title": "園丁以菊爲屏爲船轉庵竹院諦賞不足分題得塔字", "paragraphs": ["眷彼東籬花，忽作西靈塔。", "又如船子泛，復似南屏闔。", "園翁起童心，須彌欣芥納。", "分題要鏗鏘，飫秋振蕭颯。", "我合浮屠尖，工須畫溪罨。", "崚嶒玉崔嵬，團欒金匼匝。", "儼然香色俱，間彼青黄雜。", "天成具體相，人事因假合。", "願修衣裓供，用作布地蹋。", "那將有漏身，久實無縫合。", "轉庵曾著語，竹院嘗掛搭。", "我有一句子，無問亦無答。"]}