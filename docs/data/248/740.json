{"author": "許及之", "period": "宋", "type": "诗", "title": "邵廷評供職未閲月乞爲淮南檢法官以歸賦長句見志次韻爲餞", "paragraphs": ["聖朝亦知賤士醜，尚許追隨牛馬走。", "圄空幸免殫拙心，材散那能呈好手。", "萬里來歸塵撲面，一夢驚回柳生肘。", "同僚末至得斯人，眼底輪囷曾有否。", "青雲直上氣如虹，要津立登槎犯斗。", "惠文安得事仁堯，吏酷自應嗤小苟。", "相從幾何突未黔，掉頭歸去依巖藪。", "拄笏聊看罨畫山，岸巾且飲淮南酒。", "夫君自是皎潔姿，不用滄浪濯纓垢。", "正恐功名自逼人，更向王畿重結綬。"]}