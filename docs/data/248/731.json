{"author": "許及之", "period": "宋", "type": "诗", "title": "應致遠以百韻古詩見示推許過當病中姑借放翁韻奉酬", "paragraphs": ["我詩何敢希楊公，况復進之陸放翁。", "煩君妙語相縱臾，控地豈得追培風。", "兩翁齊名家異縣，歎惜餘年能幾見。", "斯人不上甘泉班，我輩先之靦顔面。", "君到靈山親得語，切莫提撕落言句。", "恨君相見一年遲，不同薊北燕南路。"]}