{"author": "許及之", "period": "宋", "type": "诗", "title": "轉庵再用作字韻見酬有蓍蔡休咎之語復韻爲答", "paragraphs": ["步蹇無良行，思苦乏新作。", "蟲聲徒自切，我病有何樂。", "言寫紓短懷，深汲難遠酌。", "敢嗟鳳兮鳳，正慚貉非貉。", "詩家有醫王，同社求句瘼。", "固不相短長，祇恐自鄙薄。", "胡爲作蟻夢，乃欲談豹略。", "此意誠起懦，斯言幾善謔。", "天幸吾已數，人生歸有託。", "居然成老醜，何者裨畫諾。", "知予與罪予，併束春秋閣。"]}