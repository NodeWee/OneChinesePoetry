{"author": "許及之", "period": "宋", "type": "诗", "title": "六月十五日西湖夜泛高炳如集客趙臨安蟠老致餉同遊者陳可行楊少雲李元德王順伯何紹彭張宗尹楊氏子弟侍僧方與焉次炳如韻", "paragraphs": ["西湖著明月，萬象各偃伏。", "夙昔湖上遊，賡酬動盈束。", "未有夜泛詩，此諾吾屢宿。", "剝啄聞招呼，縱臾戒行速。", "讀君紙三過，洗我愁萬斛。", "行行正作意，在在堪刮目。", "山光真起予，過雨儼新浴。", "精藍憩深幽，疎篁庇脩綠。", "棋聲節風甌，參差自成曲。", "睡乍味覺甜，語軟氣能馥。", "老僧與客忘，諦紬楞嚴軸。", "小立水花凈，一堤良意足。", "方舟曉興動，篙人聽回復。", "薰風散金波，心境兩愁獨。", "是中有妙句，萬古無管屬。", "詩家高書記，前趙今鮑叔。", "歸來要推敲，遣餉到林谷。", "陳榻初解懸，膺門契仍篤。", "不遺太學蕃，王楊共高躅。", "陸笑阿戎談，足以侍几牘。", "支郎更可人，啖蔬如啖肉。", "而我厠髯張，形骸愧珠玉。", "敢逃清白眼，僅免朱丹轂。", "明朝軟紅中，清遊夢應續。", "未嘆終滯淹，湖山已收錄。"]}