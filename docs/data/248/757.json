{"author": "許及之", "period": "宋", "type": "诗", "title": "聽劉念九丈二姬歌所和醉時歌明日亦次韵送似時已三鼓", "paragraphs": ["邊頭幕府文書省，功名之心灰似冷。", "老去英雄髀生肉，功名之心死未足。", "中原有土尚淪金，中原有民惟戴宋。", "天開地闢會有日，竹頭木屑寧無用。", "男兒信命人見嗤，命輕於山重於絲。", "未肯身同草木腐，徑欲名與天壤期。", "行藏我何有，交友勿復疑。", "躬行即吾道，歸求有餘師。", "和氣沖融自斟酌，榮枯不逐花開落。", "物理天時信有終，雲雖出岫終歸壑。", "未須高卧百尺樓，未須緊束春秋閣。", "夫子適去還適來，無波古井生青苔。", "我獨不歸何爲哉，渴心已覺飛黄埃。", "長鯨未騎且捫蝨，不妨隨意芬浮杯。"]}