{"author": "陳造", "period": "宋", "type": "诗", "title": "送龍辭三章  其二", "paragraphs": ["旱氛兮炎浮，地毛焦兮金石爲流，龍不來兮殷憂。", "心憛悇兮孰謀，戴儂目兮傒龍之遊。", "龍翩然兮副求，呵蟄雷兮鞭潛虬。", "忽墨雲之崩騰坌瀵兮，黮黯瞢夫昏晝。", "摐甲馬之喧空兮，砉飛練之淙溜。", "夫豈不能噓膚寸彌六幕兮，胡嗇其施於此州眷吾儂。", "龍所私兮匪新而舊，安棲飽茹兮龍之佑。", "願龍兮千萬壽，暨我子孫兮烝嘗春秋。"]}