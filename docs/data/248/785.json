{"author": "許及之", "period": "宋", "type": "诗", "title": "再次轉庵韻", "paragraphs": ["安石移根煩使指，花蹙紅綃誰擘毀。", "封姨妬作阿醋呼，同調何殊申及甫。", "肯憐顛倒落絳英，祇覺韓公用心苦。", "流傳午節遂成例，萱草戎葵併驅使。", "真能染却白雲殷，靈囿鮮繁金谷水。", "詩人愛節因愛花，射團點綴追前矩。", "炎官鍊丹成絳雪，獺膽分杯凝赤髓。", "誰言不似舞裙紅，色相異觀特私喜。", "點化精神欲然句，晉宋風流坡獨取。", "鄙哉摘實兒女見，却要缾罌結多子。"]}