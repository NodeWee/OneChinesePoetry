{"author": "許及之", "period": "宋", "type": "诗", "title": "侍南軒先生卷雲亭望嶽麓積雪分韻得初作二字", "paragraphs": ["新元既涉九，臘尾春未初。", "司寒勵餘職，飛雪來庭除。", "因風稀復密，潜陰慘還舒。", "瑞色入隴麥，祥膏潤園蔬。", "未足映書讀，已寬带經鉏。", "和氣融比屋，所積惟林廬。", "悵焉起遐觀，未知問所如。", "南軒笑領客，操已敢作疎。", "豈無門下生，不肯升籃輿。", "衝泥按徐轡，秀句生蹇馿。", "卷雲畢清集，湖山眇開予。", "蜿蜒翠麓中，萬瓦參瓊琚。", "急掃供茗事，隔江竟煩渠。", "終日樂未央，不爲食有魚。", "十韻分九人，其一固閏餘。", "併以屬汰礫，敢下馮婦車。", "屯雲方雜沓，二白難躊躇。", "須公專吟筆，載賡仍屢書。"]}