{"author": "王奕", "period": "宋", "type": "诗", "title": "金餘元遺山來拜祖庭有紀行十首遂倚歌之先後殊時感慨一也 和元遺山三首", "paragraphs": ["聖人與天遊，擇地豈必巧。", "袤延十里林，老翠鎮盤繞。", "斧斤不可尋，兵劫不能燎。", "翁仲儼冠带，麟虎峙强矯。", "書生拜風木，起立九腸攪。", "築室今不多，馳蹕古應少。", "春秋泉壤幽，日月天地曉。", "洙橋一線流，滲注入萬沼。", "入陵見金椀，公相計不早。", "父乾兮母坤，白骨無壽夭。", "啣冤絕歸鶴，誰復訢華表。", "九原信可作，兩觀事未了。"]}