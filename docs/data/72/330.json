{"author": "牟巘", "period": "宋", "type": "诗", "title": "岳君舉用東陽法釀酒味頗藴藉長兒携歸偶得數語", "paragraphs": ["昔屢飲東陽，往往錯認水。", "次公似少猛，汲生終戇耳。", "知我野心性，雅不便軟美。", "契闊二十年，那復此風味。", "飲酒真飲蜜，直欲嘔心胃。", "兒從南塘歸，殷勤有佳遺。", "公等久要在，相看猶故意。", "曲江加藴藉，鄭公殊嫵媚。", "一見極傾倒，吻渴不能止。", "正性固自存，遽莫測其際。", "徐覺和以諍，雖勁還可喜。", "酒固未易知，知酒亦非易。", "酩酊何適從，不夷而不惠。"]}