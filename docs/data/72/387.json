{"author": "牟巘", "period": "宋", "type": "诗", "title": "景定甲子理宗嘗以顔曾傳道配饗下問詞臣越咸淳丁卯昉以曾子子思升侑孔庭蓋推本先意也先臣所被宸筆藏之私室會軍學撤舊廟崇新閣願得摹刻其上而某固未敢也府教張君遂詩以成之後之觀者將有考於斯文謹用韻以謝  其一", "paragraphs": ["在昔前朝帝問頒，龍樓當日正承顔。", "曾思參侑褒崇后，堯舜相傳密勿間。", "遹駿先猷昭若日，於皇吾道重于山。", "老臣獨抱烏號痛，不及臨雍扈從班。"]}