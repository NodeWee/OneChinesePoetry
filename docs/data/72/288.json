{"author": "牟巘", "period": "宋", "type": "诗", "title": "東坡九日尊俎蕭然有懷宜興高安諸子姪和淵明貧士七首余今歲重九有酒無餚而長兒在宜興諸兒蘇杭溧陽因輒繼和  其四", "paragraphs": ["人生徒自苦，與世爲卷婁。", "何如有美酒，自獻還自酬。", "貧雖不若富，用寡庶易周。", "婚嫁願已畢，此外復何憂。", "况無下潠田，得與彭澤儔。", "年豐米長賤，一飽或可求。"]}