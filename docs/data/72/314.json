{"author": "牟巘", "period": "宋", "type": "诗", "title": "西巖使君上冢過霅首訪敝廬又會能靜話舊感慨情見於辭所以道別", "paragraphs": ["自爲旴江行，最聲日飛馳。", "赤子問襦袴，白雲滿鬢髭。", "苕邊重會晤，握手慰所思。", "舊有瀧岡表，三讀起懦衰。", "乃翁平生志，正在造膝時。", "曾擊戚畹悍，曾疏公田欺。", "曾陳峴山急，或訝話太危。", "移疾逃相印，何忍張悌爲。", "全歸干戈際，一致視險夷。", "象賢有令子，紀實無溢辭。", "刻之並纂疏，自足永久垂。", "憶昔姑孰守，欲碎脫鞾碑。", "博士何偉哉，奮身力護持。", "粗沙與大石，彼計竟莫施。", "遂令兩圖在，留作千載奇。", "此事關世道，磯激我匪私。", "他時記先友，要當附見之。", "顧我窮未死，僅存骨裹皮。", "殷勤綈衣貺，古道其在斯。", "無物當贈策，遠大以爲期。", "願勿忘吾州，歲晚託茅茨。"]}