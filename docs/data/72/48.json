{"author": "王奕", "period": "宋", "type": "诗", "title": "孔廟既拜之後又不遠三百里過泰山過汶河壯哉斯遊上日觀作賓日歌少發葵戀之私", "paragraphs": ["日月東行天左旋，丸中久矣知乾圜。", "稔聞泰山有日觀，竊疑板墨多夸傳。", "甚言抱雞候其上，雞鳴海水如炊煎。", "火輪磨蕩上復下，崖撞石裂聲填填。", "天門鐘皷報清曉，塵世正爾沉元元。", "幾回掩卷信且惑，安得臂羽如飛仙。", "誰知白髮際同軌，得來鄒魯拜聖賢。", "竟遊曲阜至岱嶽，捫參歷井登其巔。", "濯足就宿會真殿，如乘析木棲微垣。", "是時八月二十夜，明月正值奎婁躔。", "窗明斗落懼失曉，一宵十起無寧眠。", "偕行諸子大鼾睡，笑我歷轆狂且顛。", "深衣端坐愈不寐，湔腸滌胃玉女泉。", "少需道人謂予曰，若欲觀日今當前。", "忙迷扶策抉草莽，翩躚攙奪諸公前。", "諸公拍手笑於後，被公吞了丹砂元。", "{⻊盤}跣一氣涉觀頂，隠隠紅罅開東邊。", "玄雲荏苒幻紫色，金樓寶闕蒸瓊田。", "秋深露重濕我趾，扶桑望决眼欲穿。", "須臾眉黛抹天杪，脫然寶鏡開微奩。", "上上下下復上下，千辛萬苦方團圓。", "小臣不敢瞠目視，九拜塌額肝膽懸。", "起來恍惚抱影泣，昔何容易沉虞淵。", "羲和湎淫失賓餞，掩覆白日爲元天。", "蚊軀螳臂負不起，忍渴未死甘氓廛。", "狨號螭泣虎豹舞，單衣尚絅得瓦全。", "夢醒忽爾登泰岱，稽首再拜清光還。", "願保初陽守黄道，重離赫赫行純乾。", "泣餘收淚盼下界，西北迤逶生霞烟。", "山如鱗甲水如带，八荒草木皆新鮮。", "回視秦碑與漢篆，神光燦爛生蛟涎。", "古今聖賢幾登此，乍覩莫不心虔虔。", "歸來玩愒復弄影，入夷出晉誰與憐。", "蒼梧不返放勳死，傾戀惟有葵心堅。", "分陰寸晷正可惜，人間兒女醯雞然。", "登封觀日世不少，作如是觀能幾焉。", "作歌歷歷紀其實，後來請驗予長篇。"]}