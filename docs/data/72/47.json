{"author": "王奕", "period": "宋", "type": "诗", "title": "八月望日深衣抱高廟御琴首歌南風繼作憶顔三氏諸孫環立以聽爲杏壇一時之盛千古之下令人憮然作歌云", "paragraphs": ["秋日暉暉兮槐市成林，白鳩關關兮漢柏陰陰。", "杏壇高兮幾尋，奠桂酒兮孤斟。", "蒼梧不可呼兮猶得抱南風之琴。", "哀顔夭之不永兮，傷哉兮遺音，契千古兮遐心。", "歸兮歸兮，乃今不負吾衣之深。"]}