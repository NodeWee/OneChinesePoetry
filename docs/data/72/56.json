{"author": "王奕", "period": "宋", "type": "诗", "title": "金餘元遺山來拜祖庭有紀行十首遂倚歌之先後殊時感慨一也 和元遺山八首", "paragraphs": ["荒荒望魯甸，姬孔廟粼粼。", "允祚五十代，顔孟東西鄰。", "旁求侍坐翁，草莽迷城闉。", "豈應髮膚體，竟此成湮淪。", "鏗爾續道韻，垂此天倫親。", "犁鋤供子職，猶裕耕鑿民。", "可能百世祀，不廟三省身。", "亦必有壇壝，尚稽廓荆榛。", "五賢配西序，餘瀝波楊荀。", "肥馬視輕服，此景良清新。", "微言苟不及，往迹亦易陳。", "安得沂水上，菊泉薦斯人。"]}