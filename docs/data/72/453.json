{"author": "牟巘", "period": "宋", "type": "诗", "title": "歲在丙辰元日立春是時先人守當塗郡齋賓客雲集皆用元祐八年東坡和王仲至秦少游詩故事所謂省事天公厭雨回先人笑曰天公省事今乃多事耶今三十有九年矣追念感慨小詩聊記當時笑談之語", "paragraphs": ["憶昨姑溪歲丙辰，老仙元日去班春。", "當家句子頻催客，省事天公却笑人。", "紫鳳天涯今已老，泥牛歲首又還新。", "笑談誰記當時選，獨立東風倍愴神。"]}