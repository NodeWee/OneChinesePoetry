{"author": "王奕", "period": "宋", "type": "诗", "title": "金餘元遺山來拜祖庭有紀行十首遂倚歌之先後殊時感慨一也 和元遺山四首", "paragraphs": ["西偏顔樂園，屋角接聖境。", "想當坐忘時，聰明盡黜屏。", "上植松數株，下種麻千頃。", "蛛網結秋絲，綿密藏廢井。", "東連勝果寺，元此誕莊穎。", "象教剝牀膚，所事終不永。", "興亡有定在，雖帝不可請。", "緬想書雲時，五色垂燦炳。", "三家浚深井，錄訖水亦冷。", "卓卓正憲祠，蒸嘗猶定省。", "金縢宗老心，復辟直要領。", "照影弔伯禽，抱渴空望綆。"]}