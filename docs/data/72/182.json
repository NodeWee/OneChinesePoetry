{"author": "方回", "period": "宋", "type": "诗", "title": "題羅觀光所藏李仲賓墨竹", "paragraphs": ["以筆寫竹如寫字，何獨鍾王擅能事。", "同是蒙恬一管筆，老手變化自然異。", "胸中渭川有千畝，咄嗟辦此籜龍易。", "竹葉竹枝竹本根，方寸中藏竹天地。", "幼年癖好此亦頗，萬卷書右竹圖左。", "妄希眉山蘇謫仙，擬學湖州文與可。", "眉山一枝或兩枝，湖州千朵復萬朵。", "李侯有之以似之，袖手獨觀誰識我。"]}