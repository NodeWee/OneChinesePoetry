{"author": "牟巘", "period": "宋", "type": "诗", "title": "東坡九日尊俎蕭然有懷宜興高安諸子姪和淵明貧士七首余今歲重九有酒無餚而長兒在宜興諸兒蘇杭溧陽因輒繼和  其五", "paragraphs": ["翁媼老白髮，蕭然老江干。", "大兒荆溪遊，折腰豈爲官。", "諸兒走異縣，亦各營一餐。", "別多會面少，端復坐饑寒。", "諸幼且眼前，笑語開我顔。", "勿問賢與愚，懷抱俱相關。"]}