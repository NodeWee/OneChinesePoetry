{"author": "牟巘", "period": "宋", "type": "诗", "title": "長兒授館於杭每休暇過仲實家相與譚經析理間則飲酒賦詩爲樂今閏秋十四日會於復軒相視而笑曰好天凉月即中秋况今歲兩中秋乎乃留飲劇論夜參半蟬聯不休情愈郁穆予聞之甚喜因爲詩寄之", "paragraphs": ["共飲方酣月滿樓，劇談無寐露侵裘。", "此宵此景應難值，吾婿吾兒亦罕儔。", "情誼渾如同一姓，風流不負兩中秋。", "絕憐老子婆娑甚，破戒何當大白浮。"]}