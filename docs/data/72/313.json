{"author": "牟巘", "period": "宋", "type": "诗", "title": "戚子雲袖詩見過且篤敘先祭酒與先人同朝之雅意甚古用韻爲謝", "paragraphs": ["白髮祭酒公，儀刑古君子。", "多士所共敬，豈獨桑與梓。", "吾翁幸同朝，輦路時並轡。", "流風日以邈，追慨徒倚徙。", "子雲篤世誼，朅來自槜李。", "念我一破廬，落落荒城址。", "遺以五朵雲，置之五雲裏。", "我是老祠官，未忘鏡湖水。", "握手更細論，書味淵以旨。", "嘉問有青衿，十載詩千紙。"]}