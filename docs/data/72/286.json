{"author": "牟巘", "period": "宋", "type": "诗", "title": "東坡九日尊俎蕭然有懷宜興高安諸子姪和淵明貧士七首余今歲重九有酒無餚而長兒在宜興諸兒蘇杭溧陽因輒繼和  其二", "paragraphs": ["驚飆舉落葉，意氣何軒軒。", "秋高百卉盡，寂寞但空園。", "何異富與貴，變滅隨雲烟。", "緬懷陶彭澤，平生極幾研。", "朗詠貧士詩，相對如晤言。", "今人之所耻，古人以爲賢。"]}