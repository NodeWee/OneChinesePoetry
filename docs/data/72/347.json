{"author": "牟巘", "period": "宋", "type": "诗", "title": "侍輅院叔過山廬意行甚適夜過半乃知醉卧山中而親友或去或留因借淵明時運暮春篇一笑  其一", "paragraphs": ["宿戒親友，蓐食詰朝。", "携幼偕往，歷覽江郊。", "鳴吭在谷，時雲在霄。", "灼灼桃華，青青麥苗。", "且行且扶，且憩且濯。", "橋有危躡，湖有遐矚。", "古人惜春，常苦不足。", "又一月多，何如其樂。", "狷者隠淪，狂者詠沂。", "千載彭澤，異致同歸。", "匪怨匪荒，天趣發揮。", "大阮靜淵，心慕以追。", "暑嬉我林，夕偃我廬。", "或醉或逃，聽客所如。", "林墮片月，室耿殘壺。", "一笑成詩，良非起予。"]}