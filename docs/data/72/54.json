{"author": "王奕", "period": "宋", "type": "诗", "title": "金餘元遺山來拜祖庭有紀行十首遂倚歌之先後殊時感慨一也 和元遺山六首", "paragraphs": ["壯哉景陵宮，龜屭極神猛。", "洪惟大庭庫，制度合雄騁。", "聖世尚封崇，功擬天地並。", "中天怪事發，靈長轉俄頃。", "我登望嶽臺，一慨心自領。", "涿鹿策奇勳，自謂出天幸。", "大運旋丸棋，捧首歸舊鼎。", "富貴積金臺，礎礫揜營屏。", "倘無六籍在，詎免胥狒獷。", "下土位人上，奈何不深儆。"]}