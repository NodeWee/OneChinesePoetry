{"author": "方回", "period": "宋", "type": "诗", "title": "武寧茶提舉相臺鄭君思恭之萱堂太夫人馮氏大德乙巳年八十六紫陽山方回萬里年七十九賦長句", "paragraphs": ["孝子不願爲高官，履危未必親心安。", "孝子不願食厚祿，移此祿爲親之福。", "親家堂上太夫人，九九之算饒五春。", "令郎江西三十載，董提茗事職不改。", "他人公台天上飛，我不衮衣但萊衣。", "誰其總戎動百萬，我寧不作麒麟楦。", "夫人愈老愈優游，髪白返黑此之由。", "夫人內丹保堅固，齒落更生此之故。", "君不見莊椿一歲秋八千，彭祖十分之一焉。", "夫人壽骨比彭祖，尚餘七百一十有四年。"]}