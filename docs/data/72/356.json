{"author": "牟巘", "period": "宋", "type": "诗", "title": "楊求仁路教遊何道山之明日余始自洞庭歸恨不與雋遊漫趁韻一笑", "paragraphs": ["君能匝臘過苕水，我正絕湖尋橘里。", "人生有數會不免，先後差池數日耳。", "天教新年暫相見，握手如獲丹與砥。", "略似德公上冢回，徑入就談傾底裏。", "如聞前月清興發，杖藜曉對南山起。", "蒼官掀髯自虹舉，清流照影時鵠峙。", "我歸已晚不得陪，脚中平生信有鬼。", "獨留詩卷使我和，思枯預怕搜脂髓。", "小溪深處是何山，藏機一句無多子。", "當時言下誰領會，只認泉石爲對履。", "至今遺跡記東坡，遂使此山同畏壘。", "擬議固已輸一籌，躋攀銳欲窮寸晷。", "真境不樂有無間，更使高人爲標指。", "先生醉歸方熟睡，凍蠅一任鑽故紙。"]}