{"author": "王奕", "period": "宋", "type": "诗", "title": "金餘元遺山來拜祖庭有紀行十首遂倚歌之先後殊時感慨一也 和元遺山七首", "paragraphs": ["雞豚隣柵翁，盼盼延允譜。", "仲尼土萬世，豈必志百畝。", "誰知弗父何，讓德報以魯。", "蟻穴幾王侯，林廟此其所。", "東周禮樂心，豈不在文武。", "大器信有神，予奪孰敢侮。", "郟鄏鼎鉉雄，弱臂竟莫舉。", "大厦庇生民，雲仍合分廡。", "詩禮世其傳，嘉種無莽鹵。", "庭趨揖鬚眉，返此末代古。"]}