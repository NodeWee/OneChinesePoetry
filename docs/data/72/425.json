{"author": "牟巘", "period": "宋", "type": "诗", "title": "吾五十年間未嘗一杯自壽汝曹所知者今乃力營甘旨爲七袠慶事出創見欲深避去復不可使汝曹他日懊恨亦如吾者小詩答渠勤意丙申正月十五示諸兒", "paragraphs": ["七十新年未盡窮，香醪滿泛饌尤豐。", "便同五鼎爲吾養，汝有雙親勝乃翁。", "一念自能通造物，諸孫更與振家風。", "華燈璧月今何夕，春在親情笑語中。"]}