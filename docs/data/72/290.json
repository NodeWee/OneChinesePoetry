{"author": "牟巘", "period": "宋", "type": "诗", "title": "東坡九日尊俎蕭然有懷宜興高安諸子姪和淵明貧士七首余今歲重九有酒無餚而長兒在宜興諸兒蘇杭溧陽因輒繼和  其六", "paragraphs": ["好惡豈不察，鑿垣植蒿蓬。", "而此庭前菊，鋤灌少人工。", "此物抱至潔，有似楚兩龔。", "留香待嚴凜，意與烈士同。", "糞土笑伯始，金錢鄙鄧通。", "千載一元亮，舍此將安從。"]}