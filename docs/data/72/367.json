{"author": "牟巘", "period": "宋", "type": "诗", "title": "張彥清學士以使事來杭訪問忠烈王子孫蓋其先皆自保定原系實同乃合二譜聚族謁廟敘拜厥誼甚古仲實賦詩以紀錄寄山中輒和之", "paragraphs": ["有偉秦咸望，厥初保定人。", "風雲際興運，茅土褒勳臣。", "端自積餘慶，非徒榮一身。", "聞孫藹令譽，抗志矯秋旻。", "嗜學今該古，問安昏復晨。", "金方感義氣，內譜存宗親。", "膚使光華盛，輶軒采訪頻。", "乃知清廟器，俱是崑山珍。", "分派既同出，馳聲尤絕倫。", "仙班重典領，宥府久彌綸。", "揭節方宣化，揮毫看爽神。", "應嗟遠俗薄，欲挽古風淳。", "鉅族同三眷，高情隘八垠。", "焚香肅遺像，序拜欣嘉辰。", "頗屈彥清貴，寧嫌仲實貧。", "綿延百年緒，翕合一家春。", "樂只飲此酒，勤哉書爾紳。", "尋盟諒愈篤，踏道毋胥淪。", "暫別山河阻，終期事業新。", "相從萬里去，伐鼓起通津。"]}