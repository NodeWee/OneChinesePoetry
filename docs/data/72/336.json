{"author": "牟巘", "period": "宋", "type": "诗", "title": "仲實示中秋詩甚恨不同此樂用韻一笑病中殊無思也", "paragraphs": ["誰其持冰炭，晨夕闖我庭。", "遥哉水帝后，乃有此寧馨。", "不受百藥鎸，奈何頑且冥。", "是時八月半，無雲天正清。", "居然作災怪，流汗如翻瓶。", "捕逐出八荒，弱步愁□□。", "而子方寘酒，賓主更醉醒。", "作詩調明月，顧兔下乞靈。", "飲量聞小減，猶能吸南溟。", "客疾掃已空，蕩蕩白雲扃。", "何必傚淵明，苦問神影形。", "吾生七望八，朏朒知幾經。", "不樂復奚爲，羨子鬢未星。", "何時定一來，眼中見鸞停。", "軟語到夜闌，發火烹中泠。", "誦子新詩篇，我亦能靜聽。"]}