{"author": "方回", "period": "宋", "type": "诗", "title": "乙巳三月十五日監察御史王東溪節宿戒方回萬里飲靈隠冷泉亭趙宣慰君實趙提舉子昂靈隠寺知事晦壇治具西方僧四人兩提領北人放泉噴雪觀猿擲果予醉先退賦詩五首記之  其三", "paragraphs": ["世間春暖此間寒，萬樹陰陰萬竹攢。", "驄馬來遊人不避，畫龍誰寫我頻看。", "餘生久已忘三黜，高會猶容預四難。", "閒賞孤山梅五絕，樽前剩愛一枝酸。"]}