{"author": "牟巘", "period": "宋", "type": "诗", "title": "鄉曲諸名宿不鄙老朽移樽見過風誼甚古語笑甚歡輒借昌黎人日城南詩韻少見謝意", "paragraphs": ["人生貴合併，造物忌嘲弄。", "頗與同社闊，正坐兩骭凍。", "南城七日遊，前事諸賢用。", "但愁茅屋陋，不足置賓從。", "此會豈偶然，歲月日時共。", "四癸義可取，三壬老堪送。", "况有蹇東陽，初不減潘葑。", "渴吻久已燥，樂飲宜一縱。", "笑談更溫克，容與非倥傯。", "永言戢厚意，拜嘉敢不重。"]}