{"author": "牟巘", "period": "宋", "type": "诗", "title": "高賢孺厚齋使君之令子自番來霅訪明親舊此意甚古歲辛亥余識厚齋金陵通守之舍堂陪朔齋劉公飲海棠花下俯仰四十五年追念悽然", "paragraphs": ["厚德流光報必豐，當年齒穉已奇童。", "蘭芽秀擢孤根內，華表驚呼一夢中。", "肯向陳人論世好，絕知新句有家風。", "海棠花下看鍾蔣，說著令人念此翁。"]}