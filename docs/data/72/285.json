{"author": "牟巘", "period": "宋", "type": "诗", "title": "東坡九日尊俎蕭然有懷宜興高安諸子姪和淵明貧士七首余今歲重九有酒無餚而長兒在宜興諸兒蘇杭溧陽因輒繼和  其一", "paragraphs": ["吾翁始落南，土思尚依依。", "築堂扁岷峨，目斷落日暉。", "憶昔丙申歲，錦里烟塵飛。", "甲子已一週，而我猶未歸。", "孤蓬失本叢，旅雁抱長饑。", "百年直寄爾，曠然勿徒悲。"]}