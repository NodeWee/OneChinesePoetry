{"author": "王奕", "period": "宋", "type": "诗", "title": "金餘元遺山來拜祖庭有紀行十首遂倚歌之先後殊時感慨一也 和元遺山一首", "paragraphs": ["魯橋卸淮舸，淖塗歷蓁蕪。", "翠嶧倚天末，髣髴東南隅。", "薄暮曲紀城，三清敞仙居。", "平原積磥砢，靈河鳴泉珠。", "小徑斗折上，行與狐兔俱。", "循崖索斯篆，恍惚東封書。", "叢巔集蓮瓣，巖巖瞰青徐。", "正途盡茅塞，正爾宜羊車。", "蚌珍不蔽美，岧嶢到枌榆。", "南門肅孟廟，冠袂先摳趨。", "氣大夙有配，邾少不必都。", "盥既覿慈靖，擇師誰復如。"]}