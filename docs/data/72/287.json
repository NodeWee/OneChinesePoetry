{"author": "牟巘", "period": "宋", "type": "诗", "title": "東坡九日尊俎蕭然有懷宜興高安諸子姪和淵明貧士七首余今歲重九有酒無餚而長兒在宜興諸兒蘇杭溧陽因輒繼和  其三", "paragraphs": ["我殆勝彭澤，無酒亦無琴。", "湖外來遠餉，屋角囀好音。", "吹帽節已迫，醉鄉路可尋。", "勿違故人意，洗盞起自斟。", "甜酒乏風骨，谷永與杜欽。", "而此清且勁，良足慰我心。"]}