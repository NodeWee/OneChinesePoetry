{"author": "牟巘", "period": "宋", "type": "诗", "title": "荷花辱於淫邪陷於老佛幾千載自托根濂溪而後始得以其中通外直者儕於道而近世魏鶴山又推本周子之意取澤陂之詩所謂碩大且儼者歸之君子焉明倫堂後新池驟著花教授遂見之詩且有取于周子香遠之句寄興遠矣因次韻", "paragraphs": ["道中何物不生焉，頃刻能開碧玉蓮。", "根脚好時花發越，源頭活處水漪漣。", "喚醒佛土從前夢，細繹陳詩最後篇。", "霽月光風真灑落，千年此意後誰傳。"]}