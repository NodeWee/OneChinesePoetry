{"author": "牟巘", "period": "宋", "type": "诗", "title": "景定甲子理宗嘗以顔曾傳道配饗下問詞臣越咸淳丁卯昉以曾子子思升侑孔庭蓋推本先意也先臣所被宸筆藏之私室會軍學撤舊廟崇新閣願得摹刻其上而某固未敢也府教張君遂詩以成之後之觀者將有考於斯文謹用韻以謝  其二", "paragraphs": ["藻有嘉魚首自頒，師儒樂育士歡顔。", "宸奎恍若從天下，傑閣崇成不日間。", "要識道原觀泮水，坐令文物盛黔山。", "熙明殿下槐龍舞，便合歸陪講讀班。"]}