{"author": "牟巘", "period": "宋", "type": "诗", "title": "十月既望能靜飲客海棠花下即席索詩走筆一笑", "paragraphs": ["久聞使君歸，扁舟欲自載。", "竟負九日約，吾意良有待。", "今朝得得來，適與佳辰會。", "名園盛衆卉，摇落不少愛。", "爲語玉林神，無乃風景殺。", "春葩發霜枝，一夜作奇怪。", "此花紅濕處，無如錦城最。", "銜來定鴻鵠，萬里從雪外。", "高情相暖熱，置酒出花背。", "固知是鄉人，豈不在我輩。", "西莊見西産，一笑心領解。", "主人獨妙年，有花正宜戴。", "胡爲亦見分，無乃嘲老大。", "誰令開非時，故遣白髮對。", "君勿輕白髮，髮白老更耐。", "洛陽劉伯壽，耆英典型在。", "醉帽仍插花，豈是兒女態。", "還以壽主人，風流更耆艾。"]}