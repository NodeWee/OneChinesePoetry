{"author": "牟巘", "period": "宋", "type": "诗", "title": "侍輅院叔過山廬意行甚適夜過半乃知醉卧山中而親友或去或留因借淵明時運暮春篇一笑  其二", "paragraphs": ["摩肩趨利，市門之朝。", "夷然抱關，市也亦郊。", "一念靜躁，懸隔壤霄。", "旱火禾焚，實焮我苗。", "飲冰內熱，其何能濯。", "大播瞇昧，近或弗矚。", "我有至境，反觀內足。", "寂寞寬閒，自得其樂。", "茫茫禹跡，海岱淮沂。", "遊子倦矣，故鄉如歸。", "牛羊在野，舉肱一揮。", "既入其苙，夫又何追。", "八荒我闥，天地我廬。", "六鑿何有，一席晏如。", "西風籬落，剝棗斷壺。", "靜以觀復，閉戶者予。"]}