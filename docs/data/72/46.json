{"author": "王奕", "period": "宋", "type": "诗", "title": "八月八日偕廟學教授曹彥禮及孔顔孟三氏諸孫童齊集遊逵泉到沂水緬想風雩之樂余乃浴沂作詠歸歌", "paragraphs": ["浴乎沂，潄乎逵，晞予髮兮二水之湄。", "風飄飄兮吹衣，高門出兮雩門歸。", "千八百年之下兮何時，得躡遐蹤兮逶迤，欣嘅交集兮眇黄唐之莫追。", "已而已而，逝者如斯兮予將何之。"]}