{"author": "牟巘", "period": "宋", "type": "诗", "title": "東坡九日尊俎蕭然有懷宜興高安諸子姪和淵明貧士七首余今歲重九有酒無餚而長兒在宜興諸兒蘇杭溧陽因輒繼和  其七", "paragraphs": ["兩山南北峙，四水貫此州。", "登臨豈不嘉，出門自寡儔。", "客鄉幾重九，歲月如奔流。", "蕭然具果飲，聊以散百憂。", "平生和陶集，韻高乃敢酬。", "乃復咏歌之，歲晚葆姱修。"]}