{"author": "刘一止", "period": null, "type": "词", "title": "念奴娇", "paragraphs": ["故山秋晚，叹萧萧华发，霜林同色。", "崖谷题诗追旧赏，往往苍苔绿壁。", "二士权奇，一翁衰病，努力攀筇屐。", "佛香吹过，了知境是空寂。", "别後风月佳时，拄颐何事，想东林遥碧。", "小砑蛮笺惊秀句，天巧何会雕刻。", "倚马雄才，凌云逸气，路觉丹霄直。", "三千牍就，看君归奏文石。"]}