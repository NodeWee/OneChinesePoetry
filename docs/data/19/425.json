{"author": "刘一止", "period": null, "type": "词", "title": "念奴娇", "paragraphs": ["江边故国，望南云缥缈，连山修木。", "远意渊明束带见，乡里儿曹何辱。", "世味熏人，折腰从事，俯仰何时足。", "可怜菊下，醉吟谁共徵逐。", "我爱九日佳名，飘然归思，想当年丘谷。", "梦绕篱边犹眷恋，满把清尊馀馥。", "援笔洪都，如君英妙，满座方倾属。", "月台挥袖，叫云声横断玉。"]}