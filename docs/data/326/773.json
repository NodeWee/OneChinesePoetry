{"author": "周邠", "period": "宋", "type": "诗", "title": "竊聞子瞻學士昨日飄然單乘獨出南屏旋至北山窮幽覽勝真得物外自適之趣邠嘗從歐陽公詩云使君厭騎從車馬留山前行歌招野叟共步青林間然明公今日之樂正得於此因成詩一章上寄", "paragraphs": ["放歸縐騎獨尋山，直入青蘿翠藹間。", "謝客藜杖方自適，阮公蠟屐許誰攀。", "何愁白髮能添老，須信黄金不買閑。", "應向林泉真得趣，徜徉終日未經還。"]}