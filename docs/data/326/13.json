{"author": "沈遼", "period": "宋", "type": "诗", "title": "留題廣教安素堂", "paragraphs": ["佛舍靜不喧，求心知有趣。", "誰言幽人迹，寂寥爲善住。", "太師說法地，何爲號安素。", "安得此粗言，令人起驚悟。", "既不起滅定，宜已墮諸數。", "不說福德多，冥冥知正度。", "念復□饒益，能仁起兹護。", "獨示毉王功，豈爲有生故。", "伊音究法樂，清言對芳樹。", "何日敝廬歸，過汝窮朝暮。"]}