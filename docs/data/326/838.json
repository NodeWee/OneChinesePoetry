{"author": "韋驤", "period": "宋", "type": "诗", "title": "昨日輒以鄙句奉謝重辱長篇爲貺再藉來韻和答次韻", "paragraphs": ["屋梁曉影初日暾，銀潢下沃崑岡焚。", "鐵騎騰突方追奔，璵璠入水體自温。", "翩翩夢翼飛天門，異香氣力能返魂。", "真珠傾寫琉璃盆，青銅古鏡磨塵昏。", "知音聽鳳裁龍孫，重然寶劍垂荒墳。", "扶搖九萬觀化鯤，君詩體格能並存。", "大言軟語清兼渾，搜索物象窮乾坤。", "瓊牋碾出花無根，字字馥郁如芳蓀。", "至寶無價難輕論，洪波蕩縱長鯨吞。", "元化運轉通崑崙，探頤不見雕鐫痕。", "胡爲及我窮陋門，守護固乏育與賁。", "美材誰薦爲犧樽，羃之疏布飾以琨，致用清廟非常恩。"]}