{"author": "孔武仲", "period": "宋", "type": "诗", "title": "送吴叔揚通判代州", "paragraphs": ["雁門襟喉地，北瞰單于城。", "漢騎罷深入，塞垣春草生。", "題輿當遠去，磴道歴峥嶸。", "載路壺漿饋，出郭幡旗迎。", "公堂足奉養，美酹與犀兵。", "漏刻閒愈永，衣裘寒更輕。", "五臺聚仙聖，事迹衆所欽。", "新篇時冥邈，萬怪登幽情。", "政成早歸來，銀章對承明。", "未遂遊邊志，羨君爲此行。"]}