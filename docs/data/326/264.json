{"author": "沈遼", "period": "宋", "type": "诗", "title": "贈送盧總赴調", "paragraphs": ["山東盧翁舊儒者，少年久客都城下。", "先朝數因春官薦，投袂攀鞍學弓馬。", "大黄六鈞猿臂挽，武庫官箭長分靶。", "横門較藝在第一，武士賈勇來相迓。", "天子臨觀虎豹羣，弓滿不苦何由化。", "固知窮達不在我，乞得參軍何足吒。", "晚除一尉來荆域，白髪婆娑誰復識。", "部中夷落寄戎政，上下六年無盜賊。", "使者垂庥太守惜，地薄器寒無勢力。", "平生介直恥自媒，一紙薦書終不得。", "中間安南大將出，嘗願奮身借一戟。", "翻蒙羽檄督軍糧，靈渠首運三千石。", "小官繇使當自効，解衣操舟上灘磧。", "同行嘲笑何自苦，殊勝陶公閑運甓。", "功勞涓埃何足道，甫得臨湘升斗食。", "髙堂老母終天年，屏居古寺甘窮寂。", "從來畏慎不干人，糲食布衣殘喘息。", "春秋祀事亦粗給，妻子不爲饑寒逼。", "三年終喪壯心在，矍鑠安能忌吏役。", "古劍不折終不埋，老馬豈甘長伏櫪。", "却持手板謁公府，斗擻青衫塵土迹。", "我知盧公意可憐，世人□家輕相測。", "何如市井輕薄兒，朝來指白暮爲黑。"]}