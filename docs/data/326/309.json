{"author": "沈遼", "period": "宋", "type": "诗", "title": "愚溪", "paragraphs": ["榜舟下瀟江，泛泛入愚溪。", "昔人不復見，秋草空萋萋。", "委蛇望僧園，雲屋倦攀躋。", "林髙日氣薄，磔磔鳴山雞。", "倒景相吐呑，清明合致犂。", "昔人悵投裔，感事多悲悽。", "北邙一抔土，榮辱方今齊。", "人生無百年，外物安可迷。", "谿水瀉石間，喧喧如鼓鼙。", "了無人世想，粗可休天倪。", "吾亦被黯黮，東山飽蒿藜。", "二年已數至，屐齒連山溪。", "行亦歸三吳，孤猿安故棲。", "它年若有夢，邂逅識江西。"]}