{"author": "蘇唐卿", "period": "宋", "type": "诗", "title": "唐卿既篆歐公侍郎滁州琅邪山醉翁亭記上石訖思莫能致之滁上因斧官之隙地眾材堪棟梁者枝其榱桷構堂於廨舍西偏高三仞植記於中楹若屏然圖悠久也因成長句五十六字以詩其名兼寄獻歐公侍郎", "paragraphs": ["醉翁亭記醉翁堂，遠取琅邪近費鄉。", "高世雄文刊翠琰，老山孤幹負虹梁。", "左鄰鼇海三神島，西倚儒宮數仞牆。", "雖愧篆工非墨寶，英辭終與借輝光。"]}