{"author": "韋驤", "period": "宋", "type": "诗", "title": "州宅牡丹盛開蒙剪欄中奇品見贈仍屬爲短歌於席上", "paragraphs": ["永陽州宅如仙隱，花藥妝春有畦畛。", "牡丹開處綵爲欄，翠幕障風怯風緊。", "日高花醒一開筵，酒琖照花花自哂。", "東君不負禁林人，猛放滂葩肆鉤引。", "莫教狂雨妬清歡，狂雨來時似秋槿。", "主人愛客令翦送，一朵綵雲離玉笋。", "飲量恨非千丈陂，欲吸百嘲還噪吻。", "殷勤厚意不可酬，謾作短歌羞不敏。"]}