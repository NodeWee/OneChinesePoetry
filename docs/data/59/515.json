{"author": "周紫芝", "period": "宋", "type": "诗", "title": "次韻黄子才冬至日醉臥王丞家夢還家如平時", "paragraphs": ["黄郎本天才，驥足尚少屈。", "平生嗜烟霞，投老成痼疾。", "乞食方叩門，攜幼未入室。", "何爲作斯遊，瘦馬醉自兀。", "朝饑乃見驅，妙思何由逸。", "誦君思歸吟，感我羈旅日。", "道塗頗風埃，歲月苦飄忽。", "尚須營一飽，不愁屈兩膝。", "可憐蓬閣姿，未珥螭頭筆。", "丞哉苦風流，威令寛且栗。", "懸知千里駒，肯爲牢之出。", "胡爲倚寒窗，清夢恍若失。", "但愁一線紅，又過白駒隙。", "婦眉誰與畫，旅髪歸亦櫛。", "吚嚶兒女歡，餘事聽造物。"]}