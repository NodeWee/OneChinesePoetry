{"author": "周紫芝", "period": "宋", "type": "诗", "title": "東坡老人居儋耳嘗獨遊城北過谿觀閔客草舍偶得一蒻笠戴歸婦女小兒皆笑邑犬皆吠吠所怪也六月六日惡熱如墮甑中散髮南軒偶誦其語忽大風自北來驟雨彌刻", "paragraphs": ["持節休誇海上蘇，前身便是牧羊奴。", "應嫌朱紱當年夢，故作黄冠一笑娛。", "遺跡與公歸物外，清風爲我襲庭隅。", "憑誰喚起王摩詰，畫作東坡戴笠圖。"]}