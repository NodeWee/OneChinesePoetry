{"author": "周紫芝", "period": "宋", "type": "诗", "title": "西齋金鳯花開百餘日相繼不絕難其能久而惜羣芳之不留也", "paragraphs": ["昨日晴天花滿樹，今日風前已飛絮。", "閑花可是天與紅，着意東風吹不去。", "偶然乘此花樹空，遂擥春暉學飛翥。", "人間此鳥久不出，擬欲高翔入鵷鷺。", "凌傲風光不自羞，狼藉空庭復誰覷。", "自應斂衽避芳塵，一笑非關迫遲暮。", "可憐開謝百日中，浪遣花神費調護。", "嶺梅何事挽不留，零落風枝怨寒沍。"]}