{"author": "周紫芝", "period": "宋", "type": "诗", "title": "六月八日始開北窗得數峰于林樾間命力斬惡木而山態始盡出", "paragraphs": ["老去捨輕舠，小室坐懸磬。", "六月不出門，端居閱晨暝。", "安知咫尺中，有此大殊勝。", "今晨穿北垣，萬象忽輝映。", "太虛本無窮，眼力恐自竟。", "遙岑蔽清樾，了不赴將迎。", "翠幕空繁柯，烟鬟入幽凭。", "雙峰始幡然，起應高士聘。", "長瘦有餘光，名與天地亘。", "馬鬛亦已頹，蓬顆没微徑。", "茲山與周旋，安得往脩敬。", "斗酒時自澆，先生醉初醒。", "落月掛長松，悲風繞危磴。", "徘回想音容，彷彿聽嘲咏。"]}