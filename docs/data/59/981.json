{"author": "周紫芝", "period": "宋", "type": "诗", "title": "徐五十六索勤有種德二軒詩各賦一首  其二", "paragraphs": ["結廬須種木，樂饑須種糓。", "種木十年能幾長，種糓眼前無乃速。", "人生安得俟河清，誰能忍饑百年待德成。", "君不見千古一臯陶，此事世亦少。", "頗能化俗成唐虞，何乃滅國先六蓼。", "慎勿說夢與癡人，著意勸渠渠不曉。", "南鄰門耀三戟光，北鄰牛馬谷可量。", "浮雲變滅那得常，安樂只有襄陽龐。"]}