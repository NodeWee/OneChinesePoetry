{"author": "周紫芝", "period": "宋", "type": "诗", "title": "七月十八日夜獨坐靜寄月出麻姑背開户徜徉夜久不寐", "paragraphs": ["秋日忽復翳，暮色横陂陁。", "黯黯窗户暗，森森修竹多。", "我懶不點燈，枯藤與婆娑。", "青山忽吐月，隔竹翻金波。", "須臾滿幽林，欸乃被巖阿。", "開門望天漢，星宿方森羅。", "秋風入梧楸，白露霑芰荷。", "夜寒有驚鵲，飛鳴繞南柯。", "蒼生願安枕，壯士方横戈。", "誰能請纓劍，故地收關河。", "我意忽不愜，鄰鷄復當歌。", "詩成月巳落，奈此老狂何。"]}