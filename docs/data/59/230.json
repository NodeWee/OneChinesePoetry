{"author": "周紫芝", "period": "宋", "type": "诗", "title": "毅果出示次卿詩編中有彭門見寄之作乃追和元韵", "paragraphs": ["往憶烏衣郎，北走彭門道。", "六年隔音容，萬事掛懷抱。", "相思枉停雲，尺紙開小草。", "爲言清夜夢，莞爾同一笑。", "黄樓渺天末，路遠何由到。", "我亦仰屋梁，恍若落月照。", "神交見顔色，此理固良妙。", "撫事思少年，相期在嵩少。", "是時海內安，王師未征討。", "尚有丘壑姿，可寄沮溺傲。", "一從胡鶵驕，斯民困征調。", "一死抗賊徒，奇禍發詞藻。", "造物苦見憎，與俗坐殊好。", "微軀此棲遲，長夜悲靜悄。", "蒼狗變浮雲，世事那可料。", "傷心埋白玉，急景轉飛鳥。", "幸此好事人，遺編爲傾倒。", "老眼倏巳明，權門益慵掃。"]}