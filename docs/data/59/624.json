{"author": "周紫芝", "period": "宋", "type": "诗", "title": "羣不逞乘時縱火以病良民有捕於官者輒送遣之或厚與之金使之出境二月二十八日敝廬爲惡少見焚雖復僅免而官不爲直不能言安三月六日徙居寓舍", "paragraphs": ["平生有窟如屋鼠，亂後飄零無定所。", "身隨海燕作去來，心似賓鴻識寒暑。", "異時無地着妻孥，晚得三間蔽風雨。", "邇來憂賊夜不眠，惡少屢來窺屋山。", "不知今夕定何夕，忽置束緼茅茨閑。", "念非曲突可得免，何由外户常不關。", "公庭得賊盡縱遣，上訴官曹多怒顔。", "青山元與我有約，俗駕苦遭神勒還。", "山光無情鳥不語，主人當去心依然。", "人生泛泛水中鳧，身如逆旅家蘧廬。", "東西南北皆可爾，夢幻泡影真須臾。", "只今兵猶滿天地，黔黎誰復能安居。", "鳴泉繞屋花滿眼，有窗况足翻吾書。", "暮年卜築倘未可，且借一椽聊自娛。"]}