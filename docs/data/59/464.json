{"author": "周紫芝", "period": "宋", "type": "诗", "title": "米元章爲須江太守聞有怪石在河壖莫知其所自來人以爲異而不敢取公命移置州沼爲燕遊之玩石至而驚遽命設席拜於庭下曰吾欲見石兄二十年矣聞者以爲言坐是罷去余遊濡須而石猶在詢之邦人信然乃作此詩", "paragraphs": ["漫郎與世苦不偶，俶儻如公世安有。", "平生學書筆似錐，晚歲得州大如斗。", "淮西道院長江邊，天公付與公高眠。", "使君閉閣作奇字，門前白浪春風顛。", "人言異石天所出，三十六峰如洞天。", "亟呼我兄更再拜，俗眼相看頗驚怪。", "喚錢作兄真可憐，喚石作兄無乃賢。", "望塵羅拜良可笑，米公拜石不同調。", "愚智相懸乃如此，何啻人間三十里。", "是非從古無公論，彼此相笑何時巳。", "巉巖對客初不言，堯桀紛紛渠自爾。"]}