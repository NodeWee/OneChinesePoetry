{"author": "周紫芝", "period": "宋", "type": "诗", "title": "聞張伯真割奉粟二十斛見遺而書未至戲題小篇", "paragraphs": ["老去空嗤守錢虜，我亦無錢買田畝。", "未容殘月喘吳牛，空對杏花耕宿雨。", "昨宵夜誦偶連明，今日晨炊忽停午。", "長腰聞有尺素書，腹飽先懸待椎鼓。", "浣花老人殊可憐，忍饑更索饑膓語。", "故人祿米肯長供，司業酒錢時亦與。", "平生無句可驚人，未審何由坐斯苦。", "幾時去作多田君，滿田䆉稏多黄雲。", "長年飽飯作穀伯，且免勞人勤指囷。"]}