{"author": "周紫芝", "period": "宋", "type": "诗", "title": "甘菊數本舊植之地沮洳湫隘頗有悴色十一月二十三日移植牆下明日小雨數刻欣然便有生意", "paragraphs": ["小草偷微生，崛强沮洳間。", "託根倘失所，憔悴無好顔。", "嗟哉一大地，寧無尺寸閑。", "造物惜不與，無乃亦太慳。", "櫟社豈不惡，盤錯未易栞。", "下可百牛蔽，上可星斗干。", "此物有遠韵，何人憫清孱。", "我移東籬栽，往近九畹蘭。", "天心固有在，生理似可還。", "小雨喜霡霂，低枝濕斕斑。", "春苗已足採，落英行可餐。", "爲我制頹齡，使我昇飛仙。", "物微自有知，報君以長年。"]}