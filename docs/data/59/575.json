{"author": "周紫芝", "period": "宋", "type": "诗", "title": "謁昭明祠", "paragraphs": ["歷年有攸歸，脩短良亦異。", "天乎不祚梁，斯人乃即世。", "於皇元良資，盛德真豈弟。", "高文貫百家，妙學窮六藝。", "悠悠悲徂年，凛凜尚生氣。", "偉哉千載人，享此百世祀。", "金朱煥靈宮，奔走恭祀事。", "遐瞻儼森寒，神雨倏復至。", "傴僂奠椒漿，悲風肅蘭佩。", "想像折芳馨，茲焉獨長喟。"]}