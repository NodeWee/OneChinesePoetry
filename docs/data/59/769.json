{"author": "周紫芝", "period": "宋", "type": "诗", "title": "舟過道場山下將往遊舟師告以雪塗不可行而止", "paragraphs": ["風蒲飽朝航，霽色急新漲。", "雲山繞平湖，水墨澹屏障。", "夷猶柂初回，突兀山入望。", "何妨傾寸眸，便足了千嶂。", "想像鐘磬音，隱約霄漢上。", "我欲一往遊，遐瞻茲可暢。", "暮雪猶在塗，遺事不得訪。", "人生蠟屐緣，一世能幾兩。", "登山追勝遊，脚力須少壯。", "重來定何時，吾策今可杖。", "老願復爾違，撫事一惆悵。"]}