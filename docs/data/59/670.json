{"author": "周紫芝", "period": "宋", "type": "诗", "title": "道卿論吳中夏果詞頗夸且借蘇內相春菜詩韻作詩僕亦同賦聊爲江南解嘲", "paragraphs": ["江南五月菱垂葉，葉底紫菱如紫蕨。", "棃香濺齒蔗漿寒，瓜熟堆盤水精滑。", "紅薑抺縷雜吳鹽，纖手淹梅带微辣。", "芳林露下摘金桃，入眼臙脂紅臉抺。", "木瓜甘酸天下無，百果論功誰可甲。", "朱櫻萬顆滴階紅，滿架蒲桃更肥茁。", "橙香栗大芋如鴟，此品秋來不勝說。", "老翁空作解嘲詩，但恐年衰左車脫。"]}