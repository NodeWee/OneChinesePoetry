{"author": "周紫芝", "period": "宋", "type": "诗", "title": "客舍有井極深而寒今歲大暑日汲以供盥濯喜甚賦此", "paragraphs": ["重廊陰陰與天隔，下有井泉餘百尺。", "乍垂修綆已復寒，深注花甆不勝白。", "山城夏旱百井眢，盥濯從誰問涓滴。", "暮年來此看老黥，日倚銀床卷深碧。", "炎官火傘空自張，玉川清風已生腋。", "翰林醉熟呼不醒，宮中誰賦花娉婷。", "中人傳詔玉起立，井花吹面詩還成。", "詩成白雪真同調，咫尺回姿妃子笑。", "此郎自是醉謫仙，肯作官家詩待詔。", "北窗老子貪晝眠，蓬頭突鬢良可憐。", "但將飽睡答長健，安得新詩追昔年。", "我生無譽亦無毁，老去功名薄如紙。", "日向山堂洗睡容，空費君家一壺水。"]}