{"author": "周紫芝", "period": "宋", "type": "诗", "title": "二十八日雪霽讀晁無咎集呈别乘徐彦志且以奉懷", "paragraphs": ["蘇公論士昔未聞，四客輩出俱同門。", "龍媒忽下洗凢馬，野鶴一舉空鷄群。", "虞皇七友廊廟具，元和十子非渠倫。", "張公屈宋排衙官，清詞麗句冰雪寒。", "秦公筆下有過秦，平生目短曹劉垣。", "金華仙伯學杜甫，句法自許窺公藩。", "晁公磊落天下士，帝遣長庚下人世。", "舊聞一醉百梨花，醉後狂歌滿天地。", "詩成只在倚馬間，高談頗似懸河翻。", "當時七發真少作，秦漢以來無此文。", "今日晴窗有佳色，積雪爲洗烟埃昏。", "千山排巒削寒玉，萬木擁户明朝暾。", "試攜塵編醒病眼，隱几一笑空爐芬。", "是中有味知者少，此意便欲從公論。"]}