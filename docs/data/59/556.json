{"author": "周紫芝", "period": "宋", "type": "诗", "title": "余既作前詩已而復晴客有誦余舊詩者其略云開門更待西南月無客來分上下牀聞之恍然如夢中語漫不省記爲何詩也乃和前篇以足之", "paragraphs": ["貧共閑身味轉長，雨随農事不相妨。", "莫嫌旅枕喧朝夢，要與書檠作夜涼。", "黄犢催耕思莽蒼，短蓑垂釣念滄浪。", "開門更待西南月，無客來分上下床。"]}