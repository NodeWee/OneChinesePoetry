{"author": "周紫芝", "period": "宋", "type": "诗", "title": "山谷先生弔秦少游詩云少游醉臥古藤下誰與愁眉唱一杯解道樽前斷腸句江南唯有賀方回此以言語文字知少游者也余鄉人有官藤州者謂藤人爲余言少游既病洗沐步上光華亭手持白玉杯命取江水立酌一杯而逝嗚呼此豈徒然者哉東坡題少游自作挽詞以爲能一死生齊物我是真知少游者也", "paragraphs": ["古藤陰下偶婆娑，南北隨緣意若何。", "白玉杯寒亭上月，縷金衣斷醉時歌。", "還將萬里澄江水，盡洗平生綺語魔。", "能道秦郎解忘物，嶺南唯有雪堂坡。"]}