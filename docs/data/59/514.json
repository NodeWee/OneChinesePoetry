{"author": "周紫芝", "period": "宋", "type": "诗", "title": "王靜翁言客有賦食虎肉詩者詞甚壯要余同作", "paragraphs": ["六郡良家家好武，相試翹關來征虜。", "夜從惡少數十輩，醉上南山縛驍虎。", "短衣匹馬不挽强，虎而有翼誰敢當。", "旁觀睥睨方縮手，一臠割鮮君巳嘗。", "平生飲血如甘露，羞作車中三日婦。", "但當一飽不搖喉，誰說萬錢難下箸。", "寝皮食肉君勿嗔，虎爲人害當復去。", "可笑長楊射獵兒，日暮歸來數狐兔。"]}