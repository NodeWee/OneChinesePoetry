{"author": "周紫芝", "period": "宋", "type": "诗", "title": "次韻道卿咏雪約遵歐陽文忠公令不得用鶴玉潔白等字", "paragraphs": ["魯史書平尺，王春喜可占。", "弄寒初照砌，逐吹旋縈簾。", "水遠還迷望，山高遂失尖。", "欺梅時滿樹，妬舞或陵襜。", "鵲凍痴如夢，兒嬌喜欲拈。", "人應横短櫂，誰且臥窮閻。", "壯士知何畏，衰翁亦懶覘。", "打窗時蔌蔌，拂帽更纖纖。", "獸炭寒仍在，駝裘晚自添。", "鷓鴣茶椀釅，鸚鵡酒杯甜。", "歲事新愁破，詩章舊令嚴。", "遙思庾樓夜，萬里一寒蟾。"]}