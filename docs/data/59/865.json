{"author": "周紫芝", "period": "宋", "type": "诗", "title": "周秀實陳庭藻攜酒見過徜徉湖山間甚款明日秀實有詩乃次韻", "paragraphs": ["少年懷二妙，一日如三秋。", "豈料京洛間，歲暮方從游。", "空疏坐晚繆，清楚知前脩。", "周郎古名士，功以一戰收。", "太丘亦賢者，盛德令人羞。", "周旋奉談笑，領略開羈囚。", "有如我輩人，夫豈公等儔。", "窈窕尋遠壑，共賦臨清流。", "青山儻在眼，白髮從滿頭。", "西湖如西子，好句豈易酬。", "不敢妄作語，恐有不下鷗。", "微君妙篇章，何以寫我憂。", "人生每如此，萬户不足侯。", "斯盟儻未寒，小艇尚可浮。"]}