{"author": "周紫芝", "period": "宋", "type": "诗", "title": "和李似表丞廳梅發用胡士曹韵", "paragraphs": ["江頭雪屋知誰家，雪中冷艶空争華。", "不知何郎閉東閣，坐看江梅初着花。", "谷底春回猶未透，天寒袖薄姿微瘦。", "黄昏有月誰復知，舉世無花出君右。", "人生一月幾胡盧，枝猶在手霜滿鬚。", "湖邊孤坐不飲酒，西湖處士空清臞。", "知君不學崔斯立，幅巾漫對枯松株。", "鉄心雖冷白自勝，金縷醉歌歡豈無。", "明朝花在有新句，詩成阿買還當書。"]}