{"author": "周紫芝", "period": "宋", "type": "诗", "title": "四月二十八日江元楷置酒坐客皆醉臥已而主人亦就睡戲作數語以紀其事", "paragraphs": ["西園春事闌，歌管罷絲竹。", "青錢落高榆，幽鳥囀空谷。", "江侯不能閑，折簡到吾屬。", "凈掃南窗塵，共把一樽玉。", "重觴各頹然，睡味久乃熟。", "齁齁兩鼻雷，艶艶當筵燭。", "因知歡有餘，誰謂飲不足。", "偉哉三玉人，曾不愧坦腹。", "應憐俗子陋，禮法困窘束。", "坐中飲濕生，起舞自成曲。", "主人亦忘客，去留隨所欲。", "可笑陶淵明，欲睡客須逐。"]}