{"author": "周紫芝", "period": "宋", "type": "诗", "title": "次韻元不伐暮春再遊俞氏園期任道卿劉長孺不至", "paragraphs": ["素心失前期，幽事縈老念。", "小築猶未成，殘年作逋欠。", "五字俯見投，光芒肯收斂。", "遐想徒意消，從遊知禮僭。", "流離兵盗餘，有籍猶未占。", "尚想南岡花，依依弄殘艶。", "棲遲倘會意，往返殊未厭。", "如何兩公子，盟寒久無驗。", "我語良可刪，公當爲磨玷。", "載酒苦未能，兹焉負深歉。"]}