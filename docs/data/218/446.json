{"author": "郭祥正", "period": "宋", "type": "诗", "title": "南雄望遠亭本朝章郇公所作公嘗爲郡太守種荔子二株今方茂實而後人所種皆不成東美要予致酒亭上爲賦四韻", "paragraphs": ["城角危亭面面開，塵侵丞相舊詩牌。", "凌江欲轉鯨魚活，荔子成陰玉樹埋。", "庾嶺乍過無瘴霧，長安不見奈愁懷。", "且傾濁酒承高論，秋水何由辨渚涯。"]}