{"author": "趙鼎", "period": "宋", "type": "诗", "title": "己亥秋陪伯山遊中條窮盡山中之勝明年春迓王毅伯再過山下呈伯山", "paragraphs": ["條山有佳色，不入俗子眼。", "結廬傍洓水，永與山作伴。", "一脚落宦遊，坐歎千里遠。", "長恐山靈檄，重令猿鶴怨。", "朅來河之湄，用意固不淺。", "擬從水石行，稍釋煙霞戀。", "而於闤闠中，舉首即相見。", "相看猶有情，不改舊顔面。", "自憐非故吾，撫心祗媿赧。", "唯公絕俗姿，體道任舒卷。", "笑揖浮邱伯，雙鳬脱覊絆。", "步武招我陪，放歌容我亂。", "窅窕空翠間，風馭躡雲棧。", "山亦爲君容，景態互明煥。", "别去今幾時，茲遊倐飛電。", "所思在巖壑，欲往不得便。", "此身被官縛，事廹胡可緩。", "東風漲邊塵，羸馬注長坂。", "崎曲餘百里，盡日期往返。", "問途策而前，不復微吟款。", "向來經行處，猶作生綃展。", "悵念捫蘿手，去斂趨庭板。", "忽放微雲開，顧我一笑筦。", "出没高樹端，退避還偃蹇。", "俗駕良已非，塵容更增靦。", "解鞍迫昏暮，假榻憇疲懶。", "夜夢五老人，詰詬不容辨。", "局促將安之，勇退在能斷。", "利害甚白黒，胡爲兩交戰。", "語已去飄忽，欲留不可挽。", "那知有志士，居以貧爲患。", "求田亦本謀，他日當能辦。", "伏櫪馬告勞，投林鳥知倦。", "歲時耕耨餘，食息桑榆暖。", "優游聊卒歲，誰復議樗散。", "却坐洓水傍，適我結廬願。"]}