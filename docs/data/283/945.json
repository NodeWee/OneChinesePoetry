{"author": "韓駒", "period": "宋", "type": "诗", "title": "昔與道顔智俱二僧居武寧明心寺未幾與俱避賊山中顔幾不免紹興三年復會於廣壽寺偶作一首", "paragraphs": ["昔與二子居明心，避賊夜走南山陰。", "天寒更蹋沮洳徑，月黑錯墮楊梅林。", "歷險登危四三里，少復前行過溪水。", "平明乞火野人家，十日身藏巖窟裏。", "閩俱歎我装齎空，蜀顔轉陷妖氛中。", "誰言性命脫鍼孔，沉憂傷人衰疾同。", "春風酣酣柳邊寺，相對夢中論夢事。", "莫嫌薄飯一莖虀，郡國而今無鼓鼙。"]}