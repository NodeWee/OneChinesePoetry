{"author": "汪藻", "period": "宋", "type": "诗", "title": "孫益遠試歸墮車敗面已而薦書至作詩戲之以送其行", "paragraphs": ["羊公作三公，政辦一肱折。", "功名方鼎來，詎嘆養生拙。", "孫郎少奇偉，面滿若霜月。", "胡爲忽顛隮，有物食之缺。", "寧非造物意，怪子卧巖穴。", "長年臉邊紅，漫自供酒纈。", "顧令冠蓋底，未省識此傑。", "何妨暫相顧，一訪唐舉決。", "朝來清鏡裏，黄色兩眉徹。", "居然萬馬羣，老驥已超絕。", "聊將釣竿手，遮日向西闕。", "瓊林風帽穩，醉度櫻笋節。", "從渠關宴上，兒女笑鬷蔑。", "誰能爲公豪，玉瑑揮作雪。"]}