{"author": "趙鼎", "period": "宋", "type": "诗", "title": "余去秋七月登舟逮此一年矣六月晦日午睡覺聞兒女輩相謂曰眀朝又是秋風起推枕悵然走筆記之", "paragraphs": ["流萍斷梗飛花委，四海茫然無定止。", "古今本是一郵傳，况乃其中悲轉徙。", "秦淮霜葉亂楓林，苕霅春風泛蘋芷。", "薄酒時時伴兒女，疏篷處處愁烟水。", "故鄉知是幾長亭，眼暗相望越千里。", "悵念征鴻一紙書，明朝江上秋風起。"]}