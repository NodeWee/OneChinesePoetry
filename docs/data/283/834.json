{"author": "左譽", "period": "宋", "type": "诗", "title": "游洞霄", "paragraphs": ["洞霄九鎖本不扃，天柱一峰非浪名。", "上同天目映寥廓，下與大滌通滄溟。", "誰藏瓊□在石室，真與福地齊金庭。", "遠游飛昇儼遺迹，玄同指向真典刑。", "當年樓臺極縹緲，至今氣象藏深冥。", "已知六月九萬里，箇中一念三千齡。", "金龍玉簡天上降，琳宮絳闕逢相迎。", "紫霞黄雲覆其室，青衣素錦分諸靈。", "虛皇臺高步虛徹，宣科玉音神所聽。", "自憐學道二十年，此心已與湖山盟。", "朅來奉祠北山下，恍若飛昇朝帝庭。", "道人觀妙清且秀，尚指鄉關論赤城。", "何年吏隱奉香火，愧無妙句如丹青。", "木公金母吾未識，且看松根生茯苓。"]}