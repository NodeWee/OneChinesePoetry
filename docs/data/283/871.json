{"author": "韓駒", "period": "宋", "type": "诗", "title": "至國門聞蘇文饒將出都戲贈長句兼簡其兄世美", "paragraphs": ["去年夷門十月雪，九衢日昃行人絕。", "騎驢兀兀無所之，破袖迎風手龜裂。", "度橋並塹得君家，入門脫帽猶凛冽。", "急燃濕束暖我寒，徐出清酤寧我渴。", "君家自無儋石儲，蟹黄熊白能俱設。", "平生見酒唇不濡，是夕連觥耳方熱。", "羣奴夜僵喚不聞，我亦鼾鼻眠東閣。", "明朝起過城南翁，尚記新聲一笑發。", "東歸每嘆懷抱真，西來又喜顔色接。", "方將慷慨豁心胸，未用峥嶸驚歳月。", "城南詩翁况遠來，門前雪泥又活活。", "豈知萬事不可期，却樹吳檣背城闕。", "人生動若參與商，咫尺無論限秦粤。", "君聞吾語雖少留，但恐一歡成電掣。", "念昔相見無他娛，誦詩徵事相誇捷。", "氣凌俗子旁若無，偶坐時聞竊嚅囁。", "扵今落落誰汝憐，老屋陳編自怡悅。", "寄言詩翁儻留滯，歲晚勤迂故人轍。"]}