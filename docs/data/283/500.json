{"author": "汪藻", "period": "宋", "type": "诗", "title": "吳傅朋以王逸少遺意作游絲之書古今所無恨未之見也爲賦此詩", "paragraphs": ["吳侯能書聲，不減銘瘞鶴。", "臺郎今獨步，誰數衛與索。", "官黄臨小楷，老筆更沈著。", "年來雞鶩間，兒輩妄穿鑿。", "超然出新意，非用元和腳。", "游絲隨春風，忽向窗几落。", "傳觀懍飛動，安得此健藥。", "自言臨池時，屢閲更歲籥。", "毫端幾百鍊，始到蟲網絡。", "誰云右軍後，兹事秘冥漠。", "一朝神明還，千載宛如昨。", "乃知鑪鎚妙，信手皆合作。", "於皇雲漢章，神授等河洛。", "光芒下照燭，萬帖悉糟粕。", "君命幸逢時，當草鳯尾諾。", "胡爲尚留滯，未便持漢橐。", "行看誠懸歸，佳句題殿閣。"]}