{"author": "趙鼎", "period": "宋", "type": "诗", "title": "乙巳二月初八日集獨樂園夜飲梅花下會者宋退翁胡明仲馬世甫張與之王子與林秀才及余凡七人以炯如流水涵青蘋爲韻賦詩分得流字", "paragraphs": ["孟公飲狂車轄投，不適遂與俗沉浮。", "謫仙醉吟驚冕旒，氣侮權倖無悔尤。", "不如淵明此意俱悠悠，飄然不繫之虚舟。", "偃蹇不從刺史遊，遇酒或能道上留。", "介不爲高通不偷，亦知出處非人謀。", "人生一世罹百憂，驚風變滅波上漚。", "胡爲滯此胸中愁，聖賢清濁皆友儔。", "九老前塵邈難求，七交高躅或可侔。", "百年典刑今在不，振起此風須此流。", "亭亭玉立郡督郵，文采秀發中甚遒。", "絳帳先生兩清修，和音相答鳴琳球。", "靖居之孫髯而脩，昂藏野鶴横高秋。", "林生風度和且柔，抗論直欲輕王侯。", "河南遊刃无全牛，弟兄傳家才術優。", "老成不堪冠屨囚，人憐拙甚營巢鳩。", "覊窮動輙遭寇讎，但欲縮首眠黄紬。", "何意獨蒙公等收，歡然一笑回青眸。", "空囊未分一錢羞，典衣猶得事勸酬。", "南州竹樹相庇庥，步隨流水尋清幽。", "尚嫌白日多喧啾，少待月出東南陬。", "黄梅一株香颼飀，青蘋浮水涵春洲。", "那知落雪紛滿頭，但覺香露沾衣裘。", "一釂百罰寧論籌，嗚嗚自作秦人謳。", "快談慨慷雜嘲咻，凜如武庫森戈矛。", "天地萬物窮雕鎪，往往出語夸何劉。", "却視萬物皆蚍蜉，便擬騎鯨跨九州。", "誰能疊麯築糟邱，所願酒泉生酒甌，此生痛飲无罷休。"]}