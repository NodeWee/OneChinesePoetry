{"author": "汪藻", "period": "宋", "type": "诗", "title": "十月二十六日會于北禪分韻賦詩應辰得多字呂治先酒熟亦欲會客故末意及之", "paragraphs": ["爲此升斗粟，來往如飛梭。", "桂林在何許，水險山嵯峨。", "驪駒偶未至，于焉少婆娑。", "幸陪英俊遊，不覺日月過。", "今夕復何夕，朔風捲寒波。", "肴核雖草草，聊以供笑歌。", "子如不飲酒，視此庭前柯。", "濃綠光薿薿，所餘今幾何。", "鄰家釀新熟，頗聞旨且多。", "更當奮餘勇，往舉金叵羅。"]}