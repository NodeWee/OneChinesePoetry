{"author": "韓駒", "period": "宋", "type": "诗", "title": "靖康元年自南都移黄州八月十六日華藏民老渡江見訪於定山下院一夕别去以詩送之", "paragraphs": ["大師遊華藏，法席雄諸方。", "而我因夙緣，數入憂患場。", "道眼宜見絕，交情未相忘。", "呼舟渡宣化，訪我山之陽。", "夜榻蒲蒻穩，秋山蕙蘭香。", "問我當何之，笑指郡守章。", "莫言千里殊，共此圓寂光。", "脫有雲水客，附書及滄浪。"]}