{"author": "韓駒", "period": "宋", "type": "诗", "title": "分寧大竹取爲酒罇短頸寛大腹可容二升而漆其外戲爲短歌", "paragraphs": ["此君少日青而癯，爾來黑肥如瓠壺。", "縮肩短帽壓兩耳，無乃戲學騶侏儒。", "人言腹大中何有，不獨容君更容酒。", "未須常要託後車，滑稽且作先生友。", "少陵匏罇安在哉，次山石臼空飛埃。", "茆簷對客夜驚笑，麴生叩門何自來。", "老向人間不稱意，但覺淵明酒多味。", "乞取田家老瓦盆，伴我年年竹根醉。"]}