{"author": "趙鼎", "period": "宋", "type": "诗", "title": "泊震澤道中步游善宥寺觀芍藥回舟中小飲用范四韻", "paragraphs": ["非才與時背，空手行路難。", "朱門極嚴冷，仰首不可干。", "初欲効寸進，挽舟八節灘。", "雅意同心人，贈之雲錦端。", "雖云食破硯，渇擬回狂瀾。", "胸次竟莫吐，千丈虹蜺蟠。", "誰復議行藏，浩歌空倚欄。", "南來寄疏蓬，蝦菜豈所歡。", "尋幽偶一笑，芳葩發奇觀。", "念爾託根遠，香色不易完。", "姓名逋客晦，風味書生酸。", "作詩慰流落，激烈窮雕刓。", "愁人多苦語，步遶吟且看。", "歸懷止惋結，賴此杯酒寛。", "忽忽時歲邁，凄凄風雨殘。", "曷當三徑歸，暫卜一枝安。", "寵辱何定物，向來心已闌。"]}