{"author": "汪藻", "period": "宋", "type": "诗", "title": "次韻趙叔問侍郎送曾吉甫學士按刑淛右篇末見及之作", "paragraphs": ["我老不足惜，餘年苦匆匆。", "願爲名山遊，何必問所終。", "一艤若溪櫂，星杓幾回東。", "長年秋雨邊，醉卧聽船蓬。", "故人幸弭節，相見宿昔同。", "酒酣說經過，授我書一通。", "云自天末至，諸賢盛游從。", "臨分出新詩，句法何舂容。", "凜若臨大敵，誰能觸其鋒。", "攜持數千里，不愧行橐空。", "篇末亦及予，依依古人風。", "讀罷百憂失，衰顔爲成童。", "歸來北窗下，自寫團扇中。", "君方著繡衣，行佩金印重。", "朱絃付君賞，寧循牙曠聰。", "我病擁僧衲，深慚服非衷。", "還觀了無取，此意何當蒙。", "心知坡陀卑，難並衡霍崇。", "尚喜盛山卷，兼收醉吟翁。", "他年定撫掌，秋蛇間雲鴻。"]}