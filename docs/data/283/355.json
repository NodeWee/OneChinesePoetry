{"author": "梅執禮", "period": "宋", "type": "诗", "title": "宣和四年東陽梅某出守蘄州以五月十九日齋宿山谷黎明奉親朝謁真源萬壽宮少休五雲寺賦此", "paragraphs": ["灊高夙所仰，妙想嗟未圓。", "邂逅一麾出，安輿奉華顛。", "駸駸涉勝境，獲締香火緣。", "徘徊慶基殿，稽首頌堯年。", "徐步俯松杪，幽尋值靈篇。", "軒窗散急雨，四座屯霏煙。", "向來玉京夢，了了墮目前。", "恍疑雞犬資，今在第幾天。", "平生修無怍，自視應得仙。", "孺子審可教，凡軀佇加鞭。"]}