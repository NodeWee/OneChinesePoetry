{"author": "汪藻", "period": "宋", "type": "诗", "title": "何子應少卿作金華書院要老夫賦詩因成長句一首", "paragraphs": ["詞林根柢須人品，四海聲名誰藉甚。", "金華真是第一流，好泛扁舟著宫錦。", "向來奮舌動天意，不怕惠文霜凜凜。", "忽然飄落九疑山，坐對秋風行兩稔。", "手栽巖桂友羣石，收拾清香供燕寢。", "笑隨蠻俗且南冠，忍說鄉關猶左袵。", "人間何事非戲劇，鶴有乘軒蛙給廩。", "功名入手談笑間，誰謂收之如拾瀋。", "況君風骨未渠艾，意氣文章天所稟。", "我今頭白奚所爲，柏樹誰知問從諗。", "雖云百里間何闊，同在邯鄲一羈枕。", "遙知袖手正書空，讀罷離騷還痛飲。"]}