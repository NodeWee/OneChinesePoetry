{"author": "劉筠", "period": "宋", "type": "诗", "title": "赴郡之初尋屬愆亢有議舉舊典取湫水徵巫覡以致禱而涉旬靡應農事方急遣罷去越翊日漸獲優洽", "paragraphs": ["優詔將州任，視政纔旬時。", "田畯訴炎暵，坐虞多稼萎。", "雲將掉頭去，波臣涸轍危。", "行部殊未及，隨車杳難期。", "往慚神父化，徒令旱母嗤。", "諸曹白事者，雩典舉舊規。", "郡北岐棘山，上有三湫池。", "衙吏潔齋往，汲水置縹瓷。", "朝服領巫覡，詰旦迓諸岐。", "舁以結綵輿，奉以五龍祠。", "自是率賓介，寅午款于斯。", "紛敷薦楮鏹，浸漬灑楊枝。", "瓦鑪松香髓，匏樽黍酌醨。", "四壁繪神變，正筵塑靈儀。", "悕若葉公牖，怪甚葛仙陂。", "老覡十數輩，勃屑頭如魌。", "童巫及伶倡，貌寢語嘍囇。", "但多甕盎質，曾乏婉孌姿。", "交手操鈴拂，合譟屢僛僛。", "喧塵著蓬髮，穢汗落粉頤。", "一問且一嘔，掩鼻以帨褵。", "朝隮蔚旋敗，成震巽散之。", "巽風暮欲息，竅行呼復來。", "慢黷固已甚，誕妄相憑隨。", "如是者浹日，僅得沾服滋。", "嗟予政無狀，百拜胡敢辭。", "矧夫民習俗，姑用慰齎咨。", "抑聞古人言，天鑒本無私。", "神道貴得一，何乃托邪師。", "遽俾送湫勺，撤役勤蠒絲。", "申明恤刑詔，梃重捨輕疑。", "從此四三日，油霈洽封圻。", "又聞堯湯世，水旱軫君慈。", "振救自有術，斂散適所宜。", "元元無菜色，九載尚熙熙。", "周禮地官職，皇舞雖有祈。", "道經蒞天下，傷民誠弗爲。", "惟神稟聰正，遠鬼務肅祗。", "願守有常德，可戒興妖思。"]}