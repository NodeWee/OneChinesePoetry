{"author": "劉克莊", "period": "宋", "type": "诗", "title": "友人李先輩丑父嘗以夷成詩二帙示余莫知爲何人所作心甚愛之過延平客有袖詩一章見訪始知夷成者蓋葉君之別號也鬚髮皓然矣詩與人皆可重因用其韻爲謝", "paragraphs": ["筋力都非少壯時，不煩攬鏡覺吾衰。", "展禽出仕曾三已，表聖歸休有四宜。", "飽閲交情悲世道，差强人意頼君詩。", "此生到死慙三士，本自難招況易麾。"]}