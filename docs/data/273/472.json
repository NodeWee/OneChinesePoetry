{"author": "戴復古", "period": "宋", "type": "诗", "title": "毗陵天慶觀畫龍自題姑蘇羽士李懷仁醉筆詩呈王君保寺丞使君", "paragraphs": ["姑蘇道士天酒星，醉筆寫出雙龍形。", "墨蹟從橫奪造化，蜿蜒滿壁令人驚。", "一龍翻身出雲表，口吞八極滄溟小。", "手弄寶珠珠欲飛，握入掌中拳五爪。", "一龍排山山爲開，頭角與石爭崔嵬。", "波濤怒起接雲氣，不向九霄行雨來。", "萬物焦枯天作旱，兩雄壁隠寧非懶。", "真龍不用只畫圖，猛拍欄干寄三歎。"]}