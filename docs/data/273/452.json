{"author": "戴復古", "period": "宋", "type": "诗", "title": "伏龍山民宋正甫湖山清隠迺唐詩人陳陶故圃曾景建作記俾僕賦詩", "paragraphs": ["故人昔住金華峰，面带雙溪秋水容。", "故人今住伏龍山，陳陶故圃茅三間。", "千載清風徐孺子，門前共此一湖水。", "百花洲上萬垂楊，白鷗群裏歌滄浪。", "故人心事孺子高，故人詩句今陳陶。", "短衣飯牛不逢堯，何如繡鞍上著錦宮袍。", "瓦盆對客酌松醪，何如紫霞觴泛碧葡萄。", "豆萁然火度寒宵，何如玉堂夜照金蓮膏。", "吟成禿筆寫芭蕉，何如沉香亭北醉揮毫。", "再三問君君不對，目送飛鴻楚天外。", "細讀山中招隠篇，超然意與烟霞會。", "照影湖邊雙鬢皓，此計知之悔不早。", "三椽可辦願卜隣，荷鍤相隨種瑶草。"]}