{"author": "戴復古", "period": "宋", "type": "诗", "title": "盧申之正字得春郊牧養圖二本有樓攻媿先生題詩且徵予作  其一", "paragraphs": ["竹弓鳴，鴈鴨驚。", "飛來別浦無人境，春風不摇楊柳影。", "長頸紛紛占作家，半游波面半眠沙。", "或行或立或如舞，或隻或雙或群聚。", "飲啄浮沉多態度，物情閑暇世忘機。", "分明一片太古時，巧僞不作民熙熙。"]}