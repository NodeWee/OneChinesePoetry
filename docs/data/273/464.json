{"author": "戴復古", "period": "宋", "type": "诗", "title": "衡山何道士有詩聲楊伯子監丞盛稱之以楊所取之詩求跋其後", "paragraphs": ["道人幽吟巖壑底，伴曉猿啼秋鶴唳。", "自陶情性樂天真，一心不作求名計。", "一朝邂逅楊東山，詩聲揚揚滿世間。", "東山才與誠齋敵，手腕中有萬斛力。", "爲君翻九淵，探君驪龍珠。", "爲君擘滄海，鈎上珊瑚枝。", "豐城地下掘起龍泉太阿雙寶劍，南山霧裏窺見隠豹文章皮。", "是寶欲藏藏不得，總被東山手拈出。", "道人從此詩價高，石廩祝融爭崒嵂。", "君不見彌明石鼎聯句詩，千載託名韓退之。"]}