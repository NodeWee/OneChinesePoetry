{"author": "戴復古", "period": "宋", "type": "诗", "title": "趙尊道郎中出示唐畫四老飲圖滕賢良有詩亦使野人著句", "paragraphs": ["采芝商山秦四皓，象戲橘中爲四老。", "我疑此畫即其人，有時以酒陶天真。", "丹青不知誰好手，作此飲態妙入神。", "摩挲半世江湖眼，古錦軸中舒復卷。", "細將物色辨人物，迺是晉時劉畢與陶阮。", "一琴無絃橫膝上，一琴團團明月樣。", "一人持杓坐甕邊，一人手携文一編，是中必寫酒德篇。", "諸君傷時强自遣，麴生風味况不淺。", "五胡妖氣蔽神州，誓江不救中原亂。", "新亭舉目愁山河，萬事何如一樽滿。", "一杯一杯醉復醉，天地陶陶盡和氣。", "道術相忘禮法疎，形骸懶散無機事。", "此畫流傳知幾載，生綃剝落精神在。", "何人爲我更作杜陵飲中八仙歌，將與冰壺主人爲此對。"]}