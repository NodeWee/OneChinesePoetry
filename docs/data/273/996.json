{"author": "戴復古", "period": "宋", "type": "诗", "title": "去年訪曾幼卿通判携歌舞者同游鳳山僕有歌舞不容人不醉樽前方見董嬌嬈之句今歲到鳳山又闢西隅築堤種柳新作數亭且欲建藏書閣後堂佳麗皆屏去之矣僕嘉其志又有數語併錄之  其一", "paragraphs": ["一丘一壑自逍遥，莫怪山人索價高。", "是處園林可行樂，同來賓客不須招。", "臨風桃李花狼藉，照水樓臺影動摇。", "歌舞不容人不醉，樽前方見董嬌嬈。"]}