{"author": "戴復古", "period": "宋", "type": "诗", "title": "盧申之正字得春郊牧養圖二本有樓攻媿先生題詩且徵予作  其二", "paragraphs": ["我之居，元在野，平生慣識牛羊者。", "今見蒲江出此圖，半日不知渠是畫。", "一犍當前轉頭立，一犍度浦毛猶濕。", "中有一蒼騎以牧，𦍩羜相隨數十足。", "殿後兩枚黄觳觫，分明如活下前坡。", "路轉南山春草多，耳根只欠牧兒歌。"]}