{"author": "戴復古", "period": "宋", "type": "诗", "title": "去年訪曾幼卿通判携歌舞者同游鳳山僕有歌舞不容人不醉樽前方見董嬌嬈之句今歲到鳳山又闢西隅築堤種柳新作數亭且欲建藏書閣後堂佳麗皆屏去之矣僕嘉其志又有數語併錄之  其二", "paragraphs": ["別駕常懷物外心，黄金屢費買山林。", "後堂不肯著歌舞，高閣唯思貯古今。", "幾處亭臺新結束，一春風雨阻登臨。", "野夫昨日閑乘興，著屐尋詩到柳陰。"]}