{"author": "劉宰", "period": "宋", "type": "诗", "title": "送王深道歸黄巖雲霞居并簡李微之周子靖吳毅夫蔣良貴", "paragraphs": ["之子雲霞居，地隔千萬山。", "三年三過我，一見一開顔。", "袖出西游編，字字破天慳。", "可憐東門享，不及海上閒。", "後會不可期，天步方艱難。", "贈別可無言，鳥倦宜知還。", "白髮暮倚閭，山空水潺潺。", "道逢兩倫魁，風采照人寰。", "出處各有適，爲問二者間。", "李周兩太史，筆削凜二班。", "爲問靜中得，何方濟時艱。", "老我疾病餘，癙憂涕空潸。", "回鴈可寄書，勿諉殆且煩。"]}