{"author": "戴復古", "period": "宋", "type": "诗", "title": "儒衣陳其姓工於畫牛馬魚一日持六簇爲贈以換詩", "paragraphs": ["生絹六幅淡墨圖，伊人筆端有造化。", "驊騮汗血捉電光，牯牸倦耕眠草下。", "陂塘漠漠烟雨後，出水群魚戲瀟洒。", "細看物物有生意，不比尋常能畫者。", "請君就此三景中，揮毫添我作漁翁。", "岸頭孤石持竿坐，白鷺同居蒲葦叢。", "有時尋詩出游衍，款段徐行山路遠。", "奚奴逐後背錦囊，木杪斜陽鴉噪晚。", "有時簑笠過田間，農婦農夫相往還。", "手放鉏犂吹短笛，日暮青郊黄犢閑。", "王孫貴人不識此，此是吾儂佳絕處。", "掛君圖畫讀吾詩，令人懶踏長安路。"]}