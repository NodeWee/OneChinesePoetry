{"author": "戴復古", "period": "宋", "type": "诗", "title": "嘉定甲戌孟秋二十有七日起居舍人兼直學士院真德秀上殿直前奏邊事不顧忌諱一疏萬言援引古今鋪陳方略忠誼感激辭章浩瀚誠有補於國家天台戴復古獲見此疏伏讀再三竊有所感敬效白樂天體以紀其事錄于野史", "paragraphs": ["禁城鷄唱金門開，起居舍人携疏來。", "榻前一奏一萬字，歷歷寫出忠義懷。", "頓首惶恐臣昧死，越錄敢言天下事。", "百年河洛行胡朔，恨滿東南天一角。", "夷甫諸人責未酬，志士愁眠劍鋒落。", "天意未回事難舉，鄉來一試成千誤。", "犬羊頻歲自相屠，盛衰大抵由天數。", "昨臣銜命出疆時，自期有去必無歸。", "屈膝穹廬當憤死，天相孤忠半道回。", "金山之下長江水，擊檝中流書壯志。", "東風吹上妙高臺，畧望江淮見形勢。", "形勢從來祇如此，幾年待得天時至。", "朝廷爲計保萬全，往往忘却前朝耻。", "臣今未暇論規恢，胡虜已亡何慮哉。", "中原曠地無人管，政恐英雄生草萊。", "北方苦饑民骨立，萬一東來竊吾粟。", "邊頭諸州無鐵壁，借問誰能備倉卒。", "請朝廷厲精兵，擇良將。", "辦多多，策上上。", "更選人材，老練通達。", "分守要衝，講明方畧。", "一賢可作萬里城，一人可當百萬兵。", "坐令國勢九鼎重，所頼君心一點明。", "長牋奏徹龍顔悅，繼言臣愚進此說。", "言雖甚鄙用甚切，宸斷必行天下福，勿謂儒生論迂闊。", "臣之肝膽與人別，讀書豈爲文章設。", "王師若出定中原，玉堂敢草平羌策。"]}