{"author": "戴復古", "period": "宋", "type": "诗", "title": "姪孫昺以東野農歌一編來細讀足以起予七言有汲水灌花私雨露臨池疊石幻溪山草欺蘭瘦能香否杏笑梅殘柰俗何似此兩聯皆自出新意自可傳世然言語之工又未足多其體格純正氣象和平爲可喜余非諛言自有識者因題其卷末以歸之", "paragraphs": ["吾宗有東野，詩律頗留心。", "不學晚唐體，曾聞大雅音。", "霜空孤鶴唳，雲洞老龍吟。", "群噪無才思，昏鴉自滿林。"]}