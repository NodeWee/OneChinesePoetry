{"author": "劉宰", "period": "宋", "type": "诗", "title": "因石令君行有感成古詩一章呈丞尉二丈不知退之亦肯效孟郊樊宗師以文滑稽否", "paragraphs": ["絕代有佳人，潔齊處深宮。", "組織成文章，黼黻可帝躬。", "蘭菊媚幽姿，桃李自春風。", "出門非所識，所識非所從。", "婉孌彼誰女，剪製了不工。", "膏沐倚市門，苟爲悅己容。", "顧盼若有得，芻雉靡不同。", "出門惟所之，諧笑繚西東。", "寄語道傍人，取舍須至公。", "榮華一時耳，禮義百年中。"]}