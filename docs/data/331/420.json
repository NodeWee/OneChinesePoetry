{"author": "度正", "period": "宋", "type": "诗", "title": "臨邛計次魏自言六世祖破荒先生晚居景陵因葬焉後世子孫歲時不能拜掃日負樵牧不禁之憂慨然欲往携其所藏遺書一卷求書紙尾且云是行并之武昌省運使表兄迤邐觀光上國用正巖字韵賦詩一章以言志正亦用巖字韵爲賦三章以勉之云  其一", "paragraphs": ["如何袖手伏山巖，頃刻猶能草百函。", "胸次宏規標衆正，筆端勁氣磔羣讒。", "行看雲漢翻鴻羽，更喜秋風送馬銜。", "南國諸公共推轂，從今不復厭卑凡。"]}