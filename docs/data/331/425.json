{"author": "度正", "period": "宋", "type": "诗", "title": "制置侍郎閣學台座俯從鄉論營求勝地改建貢闈嚴嚴翼翼實稱朝廷所以賓興賢能之意父老觀者莫不稱歎今工已告成命客飲之正獲與焉謹賦詩三章以紀盛事詞鄙意拙亦各言志儻蒙采察曷勝榮幸  其二", "paragraphs": ["殿角西頭闢禮闈，崢嶸棟宇更巍巍。", "碧鷄金馬連環繞，雲頂峩眉聳翠圍。", "陳范蘇張應並駕，龍章譙郭亦橫飛。", "東都行復充鄉賦，却望秦關入帝畿。"]}