{"author": "李賈", "period": "宋", "type": "诗", "title": "題式之詩卷後", "paragraphs": ["矯首天地間，凄其望終古。", "前輩久零落，斯文日榛莽。", "戴君天台秀，忽向南方來。", "老氣橫九州，胸次何崔嵬。", "藻□晚更奇，崩騰豁高趣。", "疑是赤城霞，飄颻墮章句。", "白首一孤劍，誰人薦子虛。", "有時杯酒間，高論傾淮湖。", "既有四海名，何慚萬鍾樂。", "君看榮與賤，千載俱冥漠。"]}