{"author": "度正", "period": "宋", "type": "诗", "title": "臨邛計次魏自言六世祖破荒先生晚居景陵因葬焉後世子孫歲時不能拜掃日負樵牧不禁之憂慨然欲往携其所藏遺書一卷求書紙尾且云是行并之武昌省運使表兄迤邐觀光上國用正巖字韵賦詩一章以言志正亦用巖字韵爲賦三章以勉之云  其二", "paragraphs": ["涵養工夫自野巖，淹該萬卷一空函。", "何須識者方能識，自是讒人不敢讒。", "騏驥栖栖垂皂櫪，駑駘擾擾被金銜。", "不妨希價咸陽市，未必人人眼目凡。"]}