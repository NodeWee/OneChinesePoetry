{"author": "鄭會", "period": "宋", "type": "诗", "title": "續潘探花擣衣曲", "paragraphs": ["白石砧，秋沉沉。", "家家擣衣燈下補，惟有妾家心最苦。", "妾初嫁來能幾時，良人從軍今不歸。", "去時楊花未飛絮，欲着春衫裁白苧。", "秋來暑盡白苧寒，遠征未必便可還。", "宮裘止是賜上將，良人猶在行伍間。", "擣衣擣衣寄將去，聞道分兵又西戍。", "茫茫莎草生寒塵，沙場不見愁殺人。", "堂前阿姑老，得君早歸好。", "擣衣擣衣空斷魂，因□上有雙淚痕。", "邊功未成君着力，妾身孤單君莫憶。"]}