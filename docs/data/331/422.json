{"author": "度正", "period": "宋", "type": "诗", "title": "臨邛計次魏自言六世祖破荒先生晚居景陵因葬焉後世子孫歲時不能拜掃日負樵牧不禁之憂慨然欲往携其所藏遺書一卷求書紙尾且云是行并之武昌省運使表兄迤邐觀光上國用正巖字韵賦詩一章以言志正亦用巖字韵爲賦三章以勉之云  其三", "paragraphs": ["不及摳衣拜紫巖，尚能什襲寶書函。", "掃除荆棘扶初日，投畀烟嵐困老讒。", "四海時無伸國論，百年人自仰台銜。", "南軒衣鉢今何似，見說諸孫也不凡。"]}