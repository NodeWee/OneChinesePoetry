{"author": "度正", "period": "宋", "type": "诗", "title": "昨蒙謂卿機宜學士佳章寵寄謹依元韵酬謝乞幸笑覽", "paragraphs": ["君家謫仙人，豪俠好駡譏。", "脫靴辱權幸，捧硯誇寵妃。", "風月三千首，百卉弄春暉。", "恭惟紫微公，執筆贊萬幾。", "大行或差舛，考驗在璿璣。", "同時三君子，日月爭光輝。", "我生百年後，覽之神奮飛。", "粵從志學來，斯文力發揮。", "瓦劄带塵壤，羊毛拂煙霏。", "言詞雖不工，往往造精微。", "邂逅逢名世，如何尚布衣。", "爲我特傾倒，我心亦依依。", "從今願卜隣，窮空不思歸。", "厚意敢虛辱，三尺橫金徽。"]}