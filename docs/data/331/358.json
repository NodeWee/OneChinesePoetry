{"author": "度正", "period": "宋", "type": "诗", "title": "送王中父制幹東歸探韵得限字分韵用離別不堪無限意艱危深仗濟時才", "paragraphs": ["漢使東南來，幕府皆異産。", "英英江左家，浩浩富編簡。", "幾年翔學海，屢薦升士版。", "大焉合訏謨，小亦堪論譔。", "橫身借前箸，逸氣薄雲棧。", "向雖稔聲名，曾未陪笑莞。", "邂逅解白眉，軒豁蒙青眼。", "俊遊得從容，微辭略往返。", "扁舟賦歸程，駿馬馳平坂。", "上策今安在，時髦貴謹柬。", "中規儻前定，外患豈足剗。", "善保千金軀，欲語意無限。"]}