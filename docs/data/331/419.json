{"author": "度正", "period": "宋", "type": "诗", "title": "南平教授勾子甲見訪於益昌自言正在華陽時渠方待試石室屢過縣齋勾重慶人將至蒼溪又訪舟中且以佳篇爲贈次韵謝之二首  其二", "paragraphs": ["漢威西被浹燉煌，已覺邊塵不復揚。", "一別可堪論世事，異鄉聊共舉空觴。", "只愁山月嫌清淡，不怕江梅笑醉狂。", "慣涉風波神不動，流行坎止未須荒。"]}