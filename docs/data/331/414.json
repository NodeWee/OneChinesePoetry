{"author": "度正", "period": "宋", "type": "诗", "title": "暢伯圭父子下第歸鄉携嗣由廣文書并手佳章寵貺正舊讀程門遺書知有潛道者列由求之間今見伯圭父子姓名不勝驚喜因問家世出處果潛道近族遂用其韵反其意出鄙語以謝庶幾朋友相與切磋之義也", "paragraphs": ["先正傳家逮泗濱，一言一論本諸身。", "是間極力窺真際，物外何心逐像人。", "蹈履若迷天所賦，奔馳猶誤實之賓。", "都將出處束高閣，明日從容儻細陳。"]}