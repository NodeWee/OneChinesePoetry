{"author": "戴復古", "period": "宋", "type": "诗", "title": "留守參政大資范公余同年進士往歲帥桂林題刻最多四方傳之暇日嘗與同寮遍觀因即公所名壺天觀題數語", "paragraphs": ["宣政喜邊功，隆兌築州縣。", "程公自名巖，刻石記所建。", "得既不償費，中興棄不繕。", "誕謾磨崖辭，當日妄誇衒。", "英英石湖仙，改作壺天觀。", "壁間三大字，莊重如峩弁。", "詩文鸞鶴音，筆勢龍蛇變。", "登高瞰洞戶，灕水澄如練。", "勝概聳靈臺，遐觀起三歎。", "玲瓏二十四，妙墨鎸題徧。", "我來爲拂塵，端若侍顔面。", "邦人頌遺愛，壽骨癯且健。", "今坐玉麟堂，安得使之見。"]}