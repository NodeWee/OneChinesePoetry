{"author": "李兼", "period": "宋", "type": "诗", "title": "奉陪攖寧侍郎遊柏山寺謁梅公墓小憩行軒勉酌", "paragraphs": ["蕭寺倚巖郭，昔遊幾何年。", "茲辰愜幽賞，杖屨從儒先。", "稍穿蒼蘚徑，旋入青蘿烟。", "山色若倒屣，松風自鳴絃。", "目力眩奇觀，步屧信所便。", "俄登旃檀林，金碧耀脩緣。", "道旁老木拱，詩翁久飛仙。", "蟬蛻萬物表，蝶夢三生前。", "至今二百載，相望箕斗懸。", "緬懷文忠公，豐碑泯遺鎸。", "樂善如緇衣，後世兩稱賢。", "山僧矜好事，華表新題璇。", "向來委榛棘，時情任渠遷。", "先生笑撫掌，此事從古然。", "相逢一樽酒，勸君小流連。", "江梅欲浮動，春光向妖妍。", "同遊二三子，舂容有佳篇。", "歸歟不知夜，霜雪凈寒天。"]}