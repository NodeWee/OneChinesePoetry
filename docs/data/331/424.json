{"author": "度正", "period": "宋", "type": "诗", "title": "制置侍郎閣學台座俯從鄉論營求勝地改建貢闈嚴嚴翼翼實稱朝廷所以賓興賢能之意父老觀者莫不稱歎今工已告成命客飲之正獲與焉謹賦詩三章以紀盛事詞鄙意拙亦各言志儻蒙采察曷勝榮幸  其一", "paragraphs": ["中興詔下九重天，分建科場貢蜀賢。", "急就佛宮嫌北面，載開儒館墮西偏。", "得人自昔英才盛，擇地於今氣象全。", "多士深思公雅意，要收鴻碩副詳延。"]}