{"author": "釋德洪", "period": "宋", "type": "诗", "title": "予頃還自海外夏均父以襄陽别業見要使居之後六年均父謫祁陽酒官余自長沙往謝之夜語感而作", "paragraphs": ["一昨游京華，壞裓變塵土。", "思歸念雲山，夜夢亦成趣。", "故人驟登庸，時時宿西府。", "如鳥得所棲，倦適忘飛去。", "從中奇禍作，失聲驚破釜。", "三年王海南，放意吐佳句。", "歸來駭叢林，冠巾呵佛祖。", "突兀刺世眼，所至遭背數。", "夫子獨凛然，高誼照寰宇。", "哀憐欲收拾，奮髯排衆怒。", "豈惟子義世，獨有孔文舉。", "此恩無陳鮮，歲月有今古。", "朅來湘楚遊，坐閲六寒暑。", "今年中秋夕，水宿青蘋渚。", "誰持一紙書，剝啄叩蓬户。", "呼燈得款識，扶牀喜而舞。", "開書有新詩，喜事遽如許。", "麗如春湖曉，月映薔薇露。", "筆力回春工，彷彿失風度。", "湘江三百里，款段沿江路。", "嶽色滿征鞍，疾驅那敢顧。", "朝來真見之，了非夢時遇。", "堂堂千人英，要是幹國具。", "龍蛇吁莫測，涔蹄聊蹇寓。", "道固有晦顯，會看跨雲雨。", "天下張荆州，四海陳合浦。", "當時寂寞濱，皆獲陪杖屨。", "今又從公游，楚山更佳處。", "詩成倚峿臺，天風吹笑語。"]}