{"author": "釋德洪", "period": "宋", "type": "诗", "title": "贈周廷秀", "paragraphs": ["周郎南州俊，毛骨特英拔。", "結髪翰墨場，聲光先逸發。", "上書論國事，人危泰山壓。", "居然竄南陬，風埃到鬚髪。", "平生拙生事，寒饑坐曠達。", "相逢湘水湄，清甚等苕霅。", "書近庾西臺，詩如王右轄。", "解尋磨衲禪，仍領凌波襪。", "春露試晴窗，舌頰增脱活。", "澆公剛直胸，捜攪醫國法。", "氣當宿玉堂，絲絇八磚踏。", "當分買山錢，放□痛一掐。"]}