{"author": "釋德洪", "period": "宋", "type": "诗", "title": "長沙邸舍中承敏覺二上人作記年刻舟之誚以詩贈", "paragraphs": ["道人天姿心匠妙，漆瞳含秋看飛鳥。", "氣和不減華林風，韻高勝却霜巖曉。", "心胸冰壺不隔塵，爭傳落筆如有神。", "不畫凌煙大羽箭，來寫山林夢幻身。", "清秀摩雲洞冰雪，更將已素稱三絕。", "不作能癡顧虎頭，定爲露頂王摩詰。", "傳神寫照誰與功，吾聞成在阿堵中。", "擬將萬匹鵝溪絹，爲寫漚中勝義空。"]}