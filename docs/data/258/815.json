{"author": "釋德洪", "period": "宋", "type": "诗", "title": "復次元韻", "paragraphs": ["君家廬嶽蒼崖顛，睡足茗盌浮輕圜。", "十年不歸空蕙帳，夜鶴哀怨驚曉猿。", "朅來湘尾寄城寺，夏簟清涼便晝眠。", "扣門剥啄誰過我，上騰火色仍鳶肩。", "軒然辯論雜今古，不覺前席心旌懸。", "以身狥國愛子布，塞門以土推孫權。", "□云詩窮少陵老，饑寒正坐拜杜鵑。", "遙知鈴齋賓謁□，□□紫硯浮松烟。", "作詩寄我對岑寂，爲散頑麻雙脚攣。", "弟兄高才當濟世，會看笑揖人主前。", "嗟余百念已灰冷，倦易歛翼爲虚弦。", "粥魚齋鼓日課辦，仰屋卧看三條椽。", "管寧木牀五十載，好事空傳膝處穿。", "何如歛目十□□，□樹身同金石堅。"]}