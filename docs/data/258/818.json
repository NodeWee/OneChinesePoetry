{"author": "釋德洪", "period": "宋", "type": "诗", "title": "次韻曾韻句游山", "paragraphs": ["夫子謫仙隱於儒，仲連太白真其徒。", "栴檀林間法檀度，翰墨場中行秘書。", "譬如山川有珪璧，光被草木蒙碔砆。", "又如羽毛有麟鳳，瑞照百鳥藏鶚鼯。", "玉堂金馬未入手，公不自嘆旁人吁。", "猒看朱門森畫戟，暇日聊爲山水娛。", "下車褰衣卻部曲，縱望林壑情忻愉。", "朱陵洞口見落石，引手匊雲跳明珠。", "詩成萬象在掌握，磨琢無玷如瑾瑜。", "旁觀十吏不駐足，一日萬口傳荆湖。", "南山道人紛□□，摹寫磬石煩丹朱。", "歸來盡以錄寄我，意句不盡情有無。", "爲公長哦立風檻，明月滿軒時卷舒。", "吾聞駿馬日千里，未遭剪拂隨鹽車。", "嗟余駑鈍世鄙笑，分甘垂耳同騾驢。", "世間安得支遁眼，畫作嘶風神駿圖。"]}