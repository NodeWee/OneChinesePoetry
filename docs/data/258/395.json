{"author": "唐庚", "period": "宋", "type": "诗", "title": "遊雪峰院書所見院在開元寺之西越王樓之東蓋小院也", "paragraphs": ["東家既崢嶸，西鄰亦稜層。", "那知齊魯間，有此蕞爾滕。", "僻路少人到，掣鈴小童譍。", "松扉迫窄入，石磴敧危登。", "迎門老尨吠，畫壁蒼龍騰。", "庭除静如眼，几席不受蠅。", "青焚日日香，明續年年燈。", "土盆養幽花，古木纒枯藤。", "雖小亦自足，無虧豈須增。", "憶昨苦盛夏，數來避繁蒸。", "毎借安禪榻，曲此晝眠肱。", "日月當幾何，霜雪遂嚴凝。", "慈竹猶疏疏，惡風遂朋朋。", "作詩書屋壁，掃滅聽寺僧。"]}