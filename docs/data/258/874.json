{"author": "釋德洪", "period": "宋", "type": "诗", "title": "予作海棠詩曰一株柳外墻頭見勝却千叢著雨時寓居百丈春晴上南原縱望萬株浩如海追前詩之失言相隨苾芻請記其事", "paragraphs": ["□□積雨分陰晦，林光山色生精彩。", "閑上南原看野棠，一川零亂紅如海。", "柳外一株何足道，戲語謗花今日悔。", "道人請我重賦詩，倉卒煩詞爲刪改。"]}