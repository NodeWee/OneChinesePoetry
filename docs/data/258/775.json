{"author": "釋德洪", "period": "宋", "type": "诗", "title": "次韻思忠奉議民瞻知丞唱酬佳句", "paragraphs": ["兩詩清於玉堂卧，氣如漢軍爭袒左。", "高軒想見連璧來，輾我門前碧苔破。", "爲君哦此萬籟簧，楚音變盡餘微些。", "文章自然真吐鳳，句拙見之那敢和。", "高材要當萬錢食，小邑折腰坐饑餓。", "仲弓曾爲太邱令，義方亦作吉陽佐。", "丈夫功名未入手，行樂莫嫌詩酒涴。"]}