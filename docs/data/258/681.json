{"author": "釋德洪", "period": "宋", "type": "诗", "title": "余自太原還匡山道中逢澤上人與至海昏山店有作", "paragraphs": ["凶衰不祥憂患變，卧念余生真自厭。", "向時衣裓識天香，朅來唾痕餘瘴面。", "故人訶譏豈忍聞，新交推擠不容喘。", "子獨心翔異衆人，追逐南來不辭遠。", "重逢難取夢中物，一懽且喜身俱健。", "忽憶南荒海外時，敢料北山松下見。", "鶯唇清滑柳困頓，醉人春色初醇釅。", "莫涼香霧滿村落，軒包到榻眠山店。", "我已歸休萬事足，但餘老眼遮黄卷。", "靜時頎紹痛誡我，先須從此焚破硯。", "念子懷親渡大江，枝葉行復登淮甸。", "分攜一語有精神，行藏直使珪無玷。"]}