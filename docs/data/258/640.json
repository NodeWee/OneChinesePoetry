{"author": "釋德洪", "period": "宋", "type": "诗", "title": "奉陪王少監朝請游南澗宿山寺步月二首  其二", "paragraphs": ["單衣喜和風，詩眼愛空翠。", "野亭亦翛然，散坐聊倦倚。", "坐久忽聞樵，見視一笑喜。", "那知深林外，曲折見流水。", "幽光弄紺碧，春色潑秀氣。", "去爲千頃澤，隄柳相嫵媚。", "月光方下徹，浮空見頳尾。", "投礫戲驚之，撲摝沙禽起。", "歸途望林壑，煙靄隔山寺。", "便如斜川游，歲月亦相似。"]}