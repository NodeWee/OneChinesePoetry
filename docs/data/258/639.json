{"author": "釋德洪", "period": "宋", "type": "诗", "title": "奉陪王少監朝請游南澗宿山寺步月二首  其一", "paragraphs": ["朝爲北山遊，暮作南澗宿。", "此生亦何幸，稱心良易足。", "青燈委昏花，笑語暖幽獨。", "月出東南峰，升此一輪玉。", "開扉發清嘯，意行無澗谷。", "勝韻高摩空，妙語清到骨。", "親朋萬石門，門吏千鍾祿。", "如何飯薇蕨，衲子相追逐。", "明年守北屏，夜直黄金屋。", "應懷此夕游，夢想亦清淑。", "定有寄來篇，吳牋煩自錄。"]}