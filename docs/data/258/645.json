{"author": "釋德洪", "period": "宋", "type": "诗", "title": "珪粹中與超然游舊超然數言其俊雅除夕見於西興喜而贈之", "paragraphs": ["蜀客快劇談，風味出譏誚。", "衆中聞巴音，必往就一笑。", "道人西蜀來，風度又高妙。", "吾家長頭郎，高蹈萬物表。", "平生少推可，說子不知了。", "吾初意魁梧，一見殊短小。", "篝燈款夜語，每毎犯吾料。", "貌和華林風，氣爽霜天曉。", "坐令岑寂中，絕塵追騕褭。", "君看顯與訥，出蜀亦同調。", "竟如衆星月，聲光潑雲嶠。", "子亦當加鞭，歲月一過鳥。"]}