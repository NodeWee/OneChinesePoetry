{"author": "釋德洪", "period": "宋", "type": "诗", "title": "予與故人别因得寄詩三十韻走筆答之", "paragraphs": ["天不逸羣君獨立，洞徹心胸秋色入。", "於中堆積萬卷餘，筆力至處風雷集。", "刃游理窟無全牛，端與腐儒到固執。", "昔年囊綻露微鋩，已陟雲梯最高級。", "縱令大醉賦凌雲，玄珠閉眼從頭拾。", "森張秀骨真神駒，顧盻絕塵那可縶。", "□□亦是個中流，恨不識君只依悒。", "西園道人工文章，覽詩愧歎不復習。", "野僧頑鈍誰比數，而得聽君論軻伋。", "别來三月鄙吝萌，閙聞傳習新詩什。", "翻瀾妙語驚倒人，氣燄霜鋒光熠熠。", "此詩初得喜未展，烏鳴下啄雞得粒。", "初如積水窺落霞，淺碧穠紅相間輯。", "又如霜曉聽邊風，十萬軍聲何翕翕。", "筆鋒正鋭物象貧，降旌狼籍詩魔泣。", "嶔嶔太白不得儔，倔强退之自莫及。", "蠅頭細字好生書，爲君卷束藏幽笈。", "嗟予衰老百無能，園圃自鋤瓶自汲。", "人間萬事一笑空，流年忽忽將三十。", "形骸念念非昔人，暗中負去何其急。", "朅來蹇剥猶可哂，兩眼欲昏愁淚澀。", "擎盂専作口腹謀，骨立侯門聽與給。", "舊山歸去成蹉跎，半年飄泊留城邑。", "詩源荒涸如廢池，淺穴敗隄微有濕。", "不量更擬和陽春，枯木鑽膏竹瀝汁。", "夜樓無語立西風，月華如水清堪挹。", "君居若耶溪水東，我舍秋河半山隰。", "露冷亦應思故人，篋有緹衣餘十襲。", "碧光當户應可掬，頑翠撐天空嶪岌。", "撚須落日意無窮，片片催詩暮雲歙。", "知君今作蟠泥翁，頭角那能久埋戢。", "妙齡素有廊廟具，破衮煩君重補緝。", "我亦東西南北人，從君預可揩杖笠。", "早晚風雲際會時，雷震一聲龍起蟄。"]}