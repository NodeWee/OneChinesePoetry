{"author": "釋德洪", "period": "宋", "type": "诗", "title": "七月七日晚步至齊雲樓走筆贈吳邦直", "paragraphs": ["錦江風晚吹征裘，幽人詩思遏不休。", "心知無處可告訴，掉臂直上齊雲樓。", "憑欄展目時一快，萬山奔走趨簾鈎。", "回頭下視茫茫者，龜囚蠶縛令人愁。", "樓中夫子神仙流，道容玉頰紅光浮。", "少年讀書浩江海，回春妙語生筆頭。", "致君終使堯舜上，大作一雨蘇林邱。", "深山野僧拙筆語，作詩欲贈煩冥搜。", "艱苦思索得箇字，謹用持上君牢收。", "謝安昔與支遁游，及其貴也加綢繆。", "高風氣識正相侔，他年身退百無憂。", "復來把臂登此樓，軒渠一笑三千秋。"]}