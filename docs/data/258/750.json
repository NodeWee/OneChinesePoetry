{"author": "釋德洪", "period": "宋", "type": "诗", "title": "雪霽謁景醇時方築堤捍水修湖山堂復和前韻", "paragraphs": ["築堤蓋南堂，雪霰響新瓦。", "我踏雪泥至，自攜雙不借。", "愛公有俊氣，句法洗凡馬。", "清婉繼彭澤，寒陋笑東野。", "願爲西崦鄰，投名入詩社。", "餘年吾事濟，過從有公者。", "何時聞折竹，燈火共清夜。", "曉堂人未掃，如開輞川畫。", "平生學牧牛，鼻索嘗自把。", "而今失所在，寧復事鞭打。", "吾詩一寄耳，雕琢特未暇。", "且欣兩俱健，意氣要傾寫。"]}