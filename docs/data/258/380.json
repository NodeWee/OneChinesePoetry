{"author": "唐庚", "period": "宋", "type": "诗", "title": "中秋遇雨感懷呈世澤彦直", "paragraphs": ["初遊東都年二十，清歡趁得中秋及。", "高陽會中酒徒集，惠和坊裏繡鞍入。", "蟹螯嘗新左手執，雞頭未老搓玉粒。", "盃行到手不待揖，明月清風供一吸。", "纒頭不惜傾箱給，倚賴決科如俯拾。", "誰知得官反拘縶，此景此歡那復緝。", "今歲中秋雨如泣，窮山牢落秋光濕。", "孤燈熒熒照書笈，屈指流年如箭急。"]}