{"author": "釋德洪", "period": "宋", "type": "诗", "title": "陳瑩中由左司諫謫廉相見於興化同渡湘江宿道林寺夜論華嚴宗", "paragraphs": ["范韓醉倒眠荒丘，撼之不應民始愁。", "天生公副天下望，雷霆聲名塞九州。", "立朝嚴冷傳鐵面，坐令鼠輩驚魚頭。", "上前論事傷太直，逆鱗投笏來南陬。", "長沙共渡一水碧，中流笑語驚沙鷗。", "湘西古寺夜對榻，高論自破千人浮。", "華藏法界在掌握，遇緣即宗甘自由。", "世驚海隅在萬里，我視閻浮同一漚。", "坐中忽舉毗盧印，印海印毛皆徧周。", "大哉此法本無礙，從公一游容我不。"]}