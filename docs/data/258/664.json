{"author": "釋德洪", "period": "宋", "type": "诗", "title": "御手委廉訪守貳監勘釗慶裕二十三日復收入禁將入獄憂無人供飯有銀一兩錢六百以付來勝甫勝甫曰此止可辦半月過此如何余默計曰有官飰耳", "paragraphs": ["出獄未兩月，單身寄孤館。", "别甑容搭餾，酬以滌椀盞。", "那知復入獄，親舊無半眼。", "但餘半月糧，何以供歲晏。", "摩挲沒柄杓，准擬喫官飯。", "來生空歛眉，其室亦喟嘆。", "叢林明白老，寰宇洪覺範。", "所至神物護，爾輩見不慣。", "我說此偈已，萬象俱稱贊。"]}