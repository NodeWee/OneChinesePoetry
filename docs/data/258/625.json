{"author": "釋德洪", "period": "宋", "type": "诗", "title": "南豐曾垂綬天性好學余至臨川欲見以還匡山作此寄之", "paragraphs": ["我生少小秀不叢，題詩落筆先飛鴻。", "一從廢棄脱毛髪，乃與石田樗木同。", "平生百慮湛古井，無復掀湧波春風。", "尚餘覻書舊垢習，終日伏桉如啞聾。", "默觀前古忠義輩，光明碩大皆人雄。", "聞之恨未目親歷，周行四海如萍蓬。", "猛聞君侯富道義，浩然養就如嬰童。", "筆端五色藻造化，經綸事業羅心胸。", "揚清激濁出天性，英聲不減狄梁公。", "一節直走汝水上，回首弊箒香爐峰。", "徘徊一月不及見，癡坐掩扃知命窮。", "霜清昨夜興飄忽，匡山落我清夢中。", "吾身去住本無繫，便欲登舟而向東。", "再惟君侯未我識，恨遺他日山水重。", "作詩願見亦不惡，谷風從虎雲從龍。"]}