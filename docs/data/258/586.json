{"author": "釋德洪", "period": "宋", "type": "诗", "title": "何忠孺家有石如硯以水灌之有枝葉出石間如巖桂狀爲作此", "paragraphs": ["君不見海門比丘海爲家，說法光明生齒牙。", "坐令十二緣生浪，幻出定慧青蓮華。", "又不見佛圖澄師氣邁往，披拳山川俱在掌。", "從來身世無二法，勿作情與無情想。", "何如巴邱老居士，聲名雷霆喧一世。", "邇來趣味等頭陀，山中兒嬉雜童稚。", "宅相天藏公發之，卷簾萬山登睫眉。", "糞除得石大如硯，中有傲霜巖桂枝。", "婆娑望之花六出，熟視直氣終不屈。", "言不得意以象傳，桂枝馨香石介然。"]}