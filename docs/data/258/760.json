{"author": "釋德洪", "period": "宋", "type": "诗", "title": "余病脾氣李宜中教余服仙茅乃從彦周乞之彦周袒肩荷臨濟呵余鈍根敗闕病輒服藥是以生死爲二耶得藥作此謝之", "paragraphs": ["嗟余早衰人，多病良業疾。", "脾勞禁晚餐，腿重怯下濕。", "爾來又增添，冷氣攻脇脊。", "愁坐如蹲猨，呻吟喧四壁。", "聞世有仙茅，温中等金石。", "恐能祛吾疾，僥倖延餘息。", "我家小郎君，道眼窺罅隙。", "恐余偷心在，指數煩口擊。", "負負無可言，頹然慚道力。", "檢蜜念慧遠，誦呪憶羅什。", "兩翁例一笑，顛倒不足惜。", "世尊病須乳，侍者遣行乞。", "達磨五遭毒，知毒乃敢食。", "佛祖豈貪生，避就唯恐失。", "二者如不坐，吾罪亦可釋。", "想見讀此詩，笑中和易色。"]}