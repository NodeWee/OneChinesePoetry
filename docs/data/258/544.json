{"author": "釋德洪", "period": "宋", "type": "诗", "title": "予在龍安木蛇庵除夕微雪及晨未消作詩記之二首  其二", "paragraphs": ["元朝喜見雪，一室譁少長。", "新年方下車，故歲已長往。", "和詩如奕棋，時時作頭撞。", "知誰徑尋我，東墻屐齒響。", "正當穩靠蒲，移几就紙帳。", "宿硯已生冰，呵筆藉和暖。", "一片忽飛來，墮我詩卷上。", "爲置石鼎烹，茗飲聊同賞。"]}