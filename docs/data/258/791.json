{"author": "釋德洪", "period": "宋", "type": "诗", "title": "英大師年二十餘工文作詩勉之", "paragraphs": ["英公南海來，眉宇靜而淵。", "少年辭海山，脚力生雲煙。", "已能弄翰墨，句好自可傳。", "君看嵩仲靈，□瘦聳清堅。", "平生護教心，光與星斗懸。", "化去四十載，凛然長在前。", "文章一技耳，幾不減市廛。", "要求出世法，道眼照人天。", "吾言激後生，君俊無忽焉。", "千峰開宿雨，蒙頭作深禪。", "古人亦何遠，何必羡遺編。"]}