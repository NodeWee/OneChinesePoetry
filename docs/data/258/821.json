{"author": "釋德洪", "period": "宋", "type": "诗", "title": "和游福嚴", "paragraphs": ["雲開見樓閣，峰頂知有寺。", "衆峰讓高寒，蓋是出其類。", "媧山下僧譚，笑走魔外戲。", "忽於一毫端，集此大千界。", "曹溪正脉深，不斷蓋如带。", "流而至衡霍，百川蓄匯澮。", "廼知般若臺，自昔分燈地。", "清游亦不惡，俯仰憶前事。", "寶構出灰燼，人逝時亦異。", "永懷韓潮州，夜與千峰對。", "仙去三百年，音容浮如在。", "妙語落人間，斷碑卧榛檜。", "公亦潮州□，□勢翩已似。", "低摧夙昔心，慘憺經游意。", "林高句天成，□□鄙組繪。", "刻之蒼崖陰，與山增勝槩。"]}