{"author": "釋德洪", "period": "宋", "type": "诗", "title": "次韻權巽中送太上人謁道鄉居士", "paragraphs": ["我讀瘦權詩，起舞忘華顛。", "疑與霅溪畫，句法爭後先。", "遥知清嘯處，逸氣生雲泉。", "聊將笑時語，乞與人間傳。", "思君發遐想，瘦坐如癡禪。", "便覺香爐峰，青碧開連天。", "太禪十年舊，生計良蕭然。", "清辰一鉢外，卧有三根椽。", "偷笑癡種子，夢幻供肥鮮。", "鍾山領略游，相值衡門前。", "將謁道鄉老，巨浪翻吳船。", "想見笑撫掌，衣裾雪花湔。"]}