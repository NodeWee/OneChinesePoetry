{"author": "釋德洪", "period": "宋", "type": "诗", "title": "次韻游高臺", "paragraphs": ["蒼杉三十里，不復逢川原。", "忽然在林杪，萬峰延目觀。", "長崖有積雪，松聲雜風泉。", "是時春正深，風威猶折綿。", "君堇金閨彦，而有清淨緣。", "和雲掃車轍，引手酌靈源。", "山空破岑寂，笑語答雲煙。", "魯僧作鷹顧，驚此佳少年。", "何以比人品，白鷗春水前。", "既非山澤儒，亦非地行仙。", "諧峰□□□，千葉開青蓮。", "景淨若有得，兹遊良偶然。", "部曲亦欣□，諠譁下層顛。", "歸來念清境，依約聞啼猨。"]}