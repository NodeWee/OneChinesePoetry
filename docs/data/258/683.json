{"author": "釋德洪", "period": "宋", "type": "诗", "title": "瑜上人自靈石來求鳴玉軒詩會予斷作語復決隄作一首", "paragraphs": ["道人去我久，書問且不數。", "聞余竄南荒，驚悸日枯削。", "安知跨大海，往返如入郭。", "譬如人弄潮，覆却甚自若。", "旁多聚觀者，縮項膽爲落。", "僻居少過從，閒庭墮鬭雀。", "手倦失輕紈，扣門誰剝啄。", "開關忽見之，但覺瘦矍鑠。", "立談慰良苦，兀坐敘契闊。", "誰持稻田衣，包此剪翎鶴。", "遠來殊可念，此意重山嶽。", "悃愊見無華，語論出稜角。", "爲余三日留，頗覺解寂寞。", "忽然欲歸去，破裓不容捉。", "想見歷千峰，細路如遺索。", "相尋固自佳，乞詩亦不惡。", "而余病多語，方以默爲藥。", "寄聲靈石山，詩當替余作。", "便覺鳴玉軒，跳波驚夜壑。"]}