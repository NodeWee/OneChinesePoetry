{"author": "釋德洪", "period": "宋", "type": "诗", "title": "初到鹿門上莊見燈禪師遂同宿愛其體物欲託迹以避世戲作此詩", "paragraphs": ["上莊俯漢江，古木雜桑柘。", "槐衙陰廣陌，麥浪漲平野。", "連雲對囷廪，用谷量牛馬。", "我來二月破，解鞍綠陰下。", "縱望烟霏中，領略見楯瓦。", "耆年骨柴崖，迎客意傾寫。", "干戈爭奪餘，身在相驚詫。", "山空啼杜鵑，龕燈自清夜。", "歛眉問儋州，亟口談江夏。", "以余遊二公，老大知識寡。", "暮歸逢醉人，往往遭捶罵。", "鹿門有餘地，賢矧如君者。", "爲連修竹林，規以構茅舍。", "伏舂舊所能，犁鉏當學把。", "相見水過膝，蓑苙清入畫。"]}