{"author": "釋德洪", "period": "宋", "type": "诗", "title": "黄魯直南遷艤舟碧湘門外半月未遊湘西作此招之", "paragraphs": ["江夏無雙果無雙，子雲賦工未必爾。", "那知一飯在家僧，真是潛山癩居士。", "春湖白鷗未入手，衣冠林中作蟬蜕。", "平生俯視造物兒，兒頑不省猶相戲。", "羅浮舊游今再游，一念去來開眼睡。", "泊舟隔岸望湘山，應愛煙霏浮幕翠。", "快當著屐上千巖，要看松風迎笑齒。", "公雖妍蚩付一目，定自胸中有涇渭。", "我非破頭山下人，聞絃賞音亦風味。", "知君不傳西土衣，一龍一蛇聊玩世。"]}