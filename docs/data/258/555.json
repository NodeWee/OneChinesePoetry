{"author": "釋德洪", "period": "宋", "type": "诗", "title": "仇彦和佐邑崇仁有白蓮雙葩並幹芝草叢生於縣齋之旁作堂名曰瑞應且求詩敬爲賦之", "paragraphs": ["宰肉社樹陰，豈無天下志。", "用材樸楔間，已有經綸意。", "欲觀臨大事，必自小者耳。", "彭侯偉傑姿，要是千乘器。", "小邑試牛刀，不滿一咲喟。", "仇亦何所爲，睡足時隱几。", "原多深夜耕，門有晝眠吏。", "三年愛等母，百里平如水。", "政化不自知，草木發奇瑞。", "論人或多舛，唯天不容僞。", "耿泉豈知忠，元乳豈知義。", "應之捷影響，物有固然理。", "此堂濕青紅，賓從時畢至。", "應爲文字飲，硯席生佳氣。", "□□□□□，□□□□□。", "□□□□□，□□華裾翠。", "吏民起獻觴，願酬太平醉。"]}