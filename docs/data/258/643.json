{"author": "釋德洪", "period": "宋", "type": "诗", "title": "次韻葉集之同秀實敦素道夫游北山會周氏書房", "paragraphs": ["王郎本豪放，富貴纏縛之。", "頗復厭絲竹，來聽松風悲。", "葉侯須似棘，談兵輒紛披。", "恃此文武膽，英氣吐北西。", "正直威鬼神，動欲焚滛祠。", "道夫憂國心，造次常念兹。", "事功未入手，憤酒誰共釃。", "正恐追老范，一吐胸中奇。", "秀實氣剛大，歸宿未易期。", "新詩弄清婉，霜曉臨湘湄。", "鍾山冠世境，登賞乃所宜。", "林間見隱者，面有無求姿。", "不必問賢否，但讀諸公詩。", "我無支遁才，敢逐王謝爲。", "推擠幸不死，豈非憐其癡。", "一昨閲詩戰，望見仆旌麾。", "今能犯矢石，居久氣自移。"]}