{"author": "釋德洪", "period": "宋", "type": "诗", "title": "和堪維那移居", "paragraphs": ["世路驚風波，山林知歲寒。", "君看爭奪中，忽覺深渺漫。", "歸來湘西寺，兀坐依蒲團。", "摩挲折脚鐺，規以穩處安。", "湘山亦多態，扶杖時游觀。", "偶逢林下人，班草一笑懽。", "霜風水痕落，歲月難遮攔。", "但覺頷髭白，不復知歲殘。", "堪公故園舊，義膽見急難。", "相逢開肺懷，傾倒無餘殫。", "所居隔聚落，日喜成媻媻。", "作詩誇我賢，寧知如玉冠。", "遂分湘山翠，茅簷相對看。", "往事都莫理，有求真禍端。", "飯罷口挂壁，□□發長歎。", "暮寒因有雪，爐暖且檀欒。"]}