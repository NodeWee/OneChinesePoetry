{"author": "釋德洪", "period": "宋", "type": "诗", "title": "清臣先臣過余於龍安山出羣公詩爲示依天覺韻", "paragraphs": ["隨軒文字海，異寶羅周遭。", "忽見張公詩，雪浪翻驚濤。", "坐令千巖秋，萬壑風怒號。", "如君閲縉紳，異材雜蓬蒿。", "我公廊廟姿，王室久勤勞。", "只今天下望，北斗太山高。", "驗君平生術，月脇窺秋毫。", "嗟余人世外，靈臺關鑰牢。", "行將侶白鷗，浩歌作遠逃。", "已作華亭叟，月明水一篙。"]}