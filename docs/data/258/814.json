{"author": "釋德洪", "period": "宋", "type": "诗", "title": "次韻曾英發兼簡若虚", "paragraphs": ["大曾秀發如層顛，小曾秋水隨方圓。", "二豪說詩氣曠逸，而我老坐如蹲猨。", "弟兄駿氣驥墮地，自憐老欲蠶三眠。", "一庵收身萬事外，但有壞衲長堆肩。", "會看連璧登集賢，腰間纍纍金印懸。", "分緣自是公家事，安知不秉卿相權。", "平生忠義要活國，濃笑東川無杜鵑。", "古城野寺□□□，白灰已燼餘凝烟。", "瘴痾未損方曲臂，靜如鴻鶴就拘攣。", "清詩寄我忽驚矍，秀對白鷗春水前。", "長哦曳履□□□，餘韻發越鳴朱絃。", "坐令萬象受控勒，知君有筆真如椽。", "細看字字有根蒂，滿掬明珠誰爲穿。", "詩壇從此不敢詡，受降君已臨中堅。"]}