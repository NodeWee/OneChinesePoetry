{"author": "釋德洪", "period": "宋", "type": "诗", "title": "吳子副送性之詩有老子只堪持蟹螯之句因寄之", "paragraphs": ["秋來殘暑猶頑賴，推擠不去吁可怪。", "哦君妙語齒頰清，冰壺照人吐精彩。", "絕知此公風味高，想見尊前持蟹螯。", "說禪不用朱藤杖，看月却披宫錦袍。", "大藩衣冠蔚城市，君所過從天下士。", "忘懷一笑餞年華，醉裏千篇是生計。", "相知何必蓋須傾，此語荒唐却甚真。", "人生懷抱要磊落，他年相逢是故人。"]}