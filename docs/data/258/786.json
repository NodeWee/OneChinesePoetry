{"author": "釋德洪", "period": "宋", "type": "诗", "title": "陪張廓然教授遊山分題得山字", "paragraphs": ["先生如梁鴻，德耀亦愛山。", "湘西十日留，笑語煙雲間。", "弄泉石梅塢，喚舟青蘋灣。", "藉草飲松下，松風當吹彈。", "二妙生清妍，山花插雲鬟。", "粲然起爲壽，舞袖相翩翻。", "先生墮幘醉，頗覺天地寛。", "醉語忽成詩，爲題蒼壁顔。", "城郭遙相望，但見千峰寒。"]}