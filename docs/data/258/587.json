{"author": "釋德洪", "period": "宋", "type": "诗", "title": "余方登列岫愛西山思欲一游時皋上人來覓詩作此", "paragraphs": ["西山層翠長倚天，我來正及社燕前。", "城中高閣時縱倚，妙語已復凌芳鮮。", "方將結伴未有侣，而子乃敢犯衆先。", "會當披雲亂峰頂，却下濯足寒澗邊。", "遥知笑語山答響，詩句時作何必編。", "就巖折桂亦細事，海棠爛熳燒晴川。", "歸來仰屋念清境，夜未央兮猶不眠。", "此詩未到已如見，戲爲圖畫人間傳。"]}