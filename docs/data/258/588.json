{"author": "釋德洪", "period": "宋", "type": "诗", "title": "饒德操營中客世與淵才友善有詩送之予偶讀想見其爲人時聞已薙髪出家矣因次其韻", "paragraphs": ["吾聞彼上人，不惰不精進。", "觀其吐詞氣，人品極爽俊。", "邇來效丹霞，裂冠鏟須鬢。", "高才固難容，世議久迫窘。", "想於龍象羣，眉宇發奇韻。", "淵才幹國器，美若兵厨醖。", "平生至孝節，初不愧虞舜。", "相逢大梁城，連榻盡底藴。", "如開衡嶽雲，仰此摩天峻。", "此詩爲渠作，崖略見筆陣。", "把玩立東風，料峭應花信。", "明窗小字臨，握管腕不運。", "愛君透真境，邁往無顧徇。", "脱身索寞濱，洗我岑寂憤。", "掉頭一長哦，語卒意未盡。"]}