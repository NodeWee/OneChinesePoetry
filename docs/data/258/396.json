{"author": "唐庚", "period": "宋", "type": "诗", "title": "十月十八與舍弟登越王樓便道趨開元寺上天池得句滿紙顛倒雜亂幾不可讀明日詮次成二十二韻", "paragraphs": ["沐浴罷趨局，幽居愁杜門。", "重登帝子樓，哭弔詩人冤。", "憑欄參井天，隱几西南坤。", "冬深一水瘦，歲晚千山髠。", "豐稔徧川陸，太平到雞豚。", "江城水頽雉，市瓦塵迷鴛。", "坐對仙雲宫，祗隔斜陽村。", "樓臺白水外，松柏蒼雲屯。", "天垂望羌山，雪汁融朝暾。", "誰爲四方些，招此千歲魂。", "便道訪古寺，策杖尋靈源。", "上到山椒窮，轉覺天池尊。", "行疲犬馬力，下視烏鳶翻。", "不應水性高，疑有神物噴。", "肯隨秋漲落，况逐夏潦渾。", "潛通八角井，散入千家盆。", "漁村喚欲譍，釣石諒猶溫。", "似聞扣船歌，想見持竿蹲。", "吾曹本山林，朝衣裹狙猿。", "只應適埜車，便作忘憂萱。", "詩兼巧拙對，酒雜醇醨吞。", "閽吏况解事，不妨盡餘樽。"]}