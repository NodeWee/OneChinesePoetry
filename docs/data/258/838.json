{"author": "釋德洪", "period": "宋", "type": "诗", "title": "中秋夕以月色靜中見泉聲幽處聞爲韻分韻得見字", "paragraphs": ["夜清成水宿，月出波灔灔。", "那知是中秋，老眼欲淒眩。", "此生天地間，飄泊如蓬轉。", "朅來泊湘瀕，此月凡七見。", "冰輪上天衢，萬里不知遠。", "夜深度明河，輪側明河淺。", "西樓欲吹笛，餘聲落哀怨。", "魂清到月脇，寒露紛滿面。", "林光潑流泉，天大微雲卷。", "阿崇具紙筆，橘亦磨破硯。", "詩成月華清，幼婦與黄絹。"]}