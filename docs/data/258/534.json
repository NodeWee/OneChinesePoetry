{"author": "釋德洪", "period": "宋", "type": "诗", "title": "大雪晚睡夢李德修插瓊花一枝與語甚久既覺作此詩時在洞山", "paragraphs": ["窮年踏黄塵，旅卧每自鄙。", "此山頗岑寂，飲食亦清美。", "瘦藤當一折，且作終老計。", "曉堂看春雪，秀色浄窗几。", "爐暖倚蒲圑，頹然成坐睡。", "君從何所來，會我清夢裏。", "瓊花斜裊帽，眸子湛秋水。", "伊予雜懽笑，應阿竟何事。", "忽然長揖去，驚覺在千里。", "人生孰非夢，安有昏旦異。", "心知目所見，歷歷皆虚僞。", "他日或相逢，何殊開睫寐。", "此詩當見渠，一展笑相視。"]}