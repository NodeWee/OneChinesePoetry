{"author": "唐庚", "period": "宋", "type": "诗", "title": "乙未正月丁丒與舍弟棹小舟窮西溪至愁絕處度不可進乃歸溪側有兩榕甚奇清陰可庇數十榻水東老人嘗飲酒其下云", "paragraphs": ["楊梅溪上柳初黄，荆竹岡頭日正長。", "獨木小舟輕似紙，一尊促席穩于床。", "樹從坡去無人識，水出山来带藥香。", "應有居民解秦語，爲言昭代好還鄉。"]}