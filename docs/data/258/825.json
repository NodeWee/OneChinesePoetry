{"author": "釋德洪", "period": "宋", "type": "诗", "title": "和游南臺", "paragraphs": ["老思垂一足，飯想成沙纕。", "頓斧盤石上，分燈續螺江。", "坐令遺蹟地，咄嗟成寶坊。", "永懷青松下，睡快欣明窗。", "曾侯有逸韻，詩律挾風霜。", "重來拜白塔，前身疑姓龐。", "山僧作巴音，聳肩頎而長。", "願施筆供養，普熏知見香。", "吾觀三公子，凛然萬夫望。", "何當吐佳句，刻石照沅湘。"]}