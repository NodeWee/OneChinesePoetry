{"author": "釋德洪", "period": "宋", "type": "诗", "title": "宣和七年重陽前四日余自長沙還鹿門過荆渚謁天寧璋禪師留二宿作此", "paragraphs": ["孤城渺湖天，長隄篆湖水。", "柳衙行未窮，已過沙頭市。", "連檣來萬艘，荻叢出千雉。", "節物近重陽，風日正清美。", "忽驚樓閣開，寶坊墮平地。", "璋公十年舊，出迎一笑喜。", "□夜及相山，歲月入歎喟。", "兹行歸鹿門，已作終焉計。", "不辭信宿留，愛子多故意。", "說禪有家法，翻手了千偈。", "鐵脊敵魔外，宗風永零替。", "我留固隨緣，思歸亦偶爾。", "爲君賦新詩，萬象困朝戲。", "去留未用較，吾生真一寄。"]}