{"author": "釋德洪", "period": "宋", "type": "诗", "title": "秀江逢石門徽上人將北行乞食而予方南游衡嶽作此送之", "paragraphs": ["筠袁唇齒邦，一水連清碧。", "朝行筠溪邊，暮見秀江色。", "忽聞兒童音，乃知身是客。", "獨歸江上寺，杖笠倚空壁。", "犀顱會四海，香火自朝夕。", "相逢作熟視，面數心莫識。", "但記石門時，笑頰清光溢。", "驚定喜失聲，卒語成小立。", "是時夜氣清，隙月金蛇擲。", "念君當北行，鉢飯從誰乞。", "我雖能少留，秋燕社已逼。", "一懽偶然耳，分首成陳迹。", "他年何處逢，話此空歎惜。"]}