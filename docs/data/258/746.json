{"author": "釋德洪", "period": "宋", "type": "诗", "title": "治中吳傅朋母夫人王逢原之女也傅朋作堂名養志乞詩爲作此", "paragraphs": ["少節暮年名太重，詔書致之堅不動。", "當年捧檄良爲親，安知坐中有張奉。", "茅容避雨依樹叢，旁人夷踞渠獨恭。", "朝來殺雞本供母，從教牀下拜林宗。", "兩翁高行今誰繼，吳侯作堂深措置。", "鏡中勳業姑置之，自廣其心養其志。", "傳聞絕似廣陵公，從來孟陶風味同。", "未能侯門煩倒屐，想見窗户開青紅。", "夫人年高視聽捷，扶持不用如華妾。", "十分金葉壽千齡，笑看醉紅潮玉頰。"]}