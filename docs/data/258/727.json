{"author": "釋德洪", "period": "宋", "type": "诗", "title": "季長出示子蒼詩次其韻蓋子蒼見衡嶽圖而作也", "paragraphs": ["曉烟幻出千萬峰，個中我曾如懶融。", "天公亦妬飽清境，戲推墮我塵網中。", "人生萬□無不有，道士寧知爲老楓。", "去年雪夜宿絕頂，笑聲響落千巖風。", "今年千巖在掌握，烟雨又復分西東。", "磨錢作鏡照千里，必也高人非畫工。", "季長胸中自邱壑，吐辭便覺春無功。", "韓侯玩世難共語，精神滿腹仍疏通。", "酒闌耳熱眩紅碧，醉語撼子崔嵬胸。", "遙知墮幘笑不答，但見玉頰回渦紅。"]}