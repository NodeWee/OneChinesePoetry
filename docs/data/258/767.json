{"author": "釋德洪", "period": "宋", "type": "诗", "title": "次韻吳興宗送弟從潙山空印出家", "paragraphs": ["身心俱出家，豈復論家世。", "一念斷攀緣，即入三摩地。", "珍重大願王，此法端可恃。", "若能訓此心，是畢丈夫事。", "君看宏覺師，後身是曇諦。", "儻欲貯甘露，先將潔令器。", "自當福人天，豈止能自利。", "譬如雞出燖，真復生厭離。", "空印法門傑，淨慈數高弟。", "初不荷吾法，亦自爲□瑞。", "汝能傾心事，建此平生志。", "淨中有浮念，何異目有翳。", "內外俱一如，乃稱真正士。", "以此談妙法，要使天華墜。", "百里半九十，良醫三折臂。", "果解信此言，不媿甘蔗裔。"]}