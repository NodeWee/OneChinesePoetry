{"author": "釋德洪", "period": "宋", "type": "诗", "title": "次韻游南臺寺", "paragraphs": ["青原生下一角麟，單丁住山須底物。", "試垂一□□□□，阿師鈯斧成乾沒。", "憑欄小立與僧語，浮雲卷盡千峰出。", "永懷倔强韓退之，南遷正坐譏訶佛。", "山雲開遮良偶然，自詫精神費詩律。", "閻侯愛山得雲饒，勝處遲留多記述。", "慕韓毎毎手加額，見詩未讀壁先拂。", "此公文不數□□，微詞天姿含宋屈。"]}