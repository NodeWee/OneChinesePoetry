{"author": "釋德洪", "period": "宋", "type": "诗", "title": "金華超不羣用前韻作詩見贈亦和三首超不羣剪髪參黄蘗  其一", "paragraphs": ["胸中蓄奇爲誰吐，閑卧湘西雲一塢。", "興來落筆如崩雲，五字憑凌氣吞楚。", "我詩望見倒降旗，攻之何必更鳴鼓。", "獨對湘山夜色晴，萬壑千巖最幽處。", "卧要明月聽松風，爲君哦此文中虎。", "此生身世付一戲，安用聲名照千古。", "知君大用參黄蘗，三篾束腰隨處住。", "何當峰頂結茅廬，要看掀髯呵佛祖。"]}