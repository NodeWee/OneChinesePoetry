{"author": "釋德洪", "period": "宋", "type": "诗", "title": "七夕卧病敦素報云道夫已至北山遲遲未入城其意耽酒用其說作詩促之", "paragraphs": ["去年鍾山今夕晴，二豪興發來扣扃。", "開軒咄嗟辦法供，一味萬壑松風聲。", "頽然意適相枕卧，便覺語笑紛先爭。", "我方小立倚風檻，君忽蹶起孤髻撐。", "今年此樂墮渺莽，維摩卧疾毗耶城。", "烏衣郎亦憎俗子，閉户卧看星河横。", "美髯和易坐畏暑，扁舟散髪歌月明。", "遥知君定宿浮玉，詩狂欲跨横海鯨。", "傳聞已至蔣陵塢，留滯未歸宜一抨。", "連床夜語久不理，硯席忍垢珠網生。", "乃爾彌日復信宿，不爲萬頃無濁清。", "推擠不去有深意，戀此百甕郎官清。", "甕邊被縛真有道，酒後耳熱良高情。", "不嫌折簡苦招喚，要看款段兀醉酲。"]}