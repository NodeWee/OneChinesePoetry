{"author": "王庠", "period": "宋", "type": "诗", "title": "庠竊觀學士九丈題此君軒詩謹次元韵因以求教", "paragraphs": ["竹君久要已忘年，臨風相語葉響泉。", "休學我圖中似璧，莫師我直勁如弦。", "勸人達節通天命，舒卷若繩明若鏡。", "尺無枉己空宿晝，聖豈有心猶擊磬。", "歲寒來伴老柴門，我豈好靜爲躁君。", "惟有青青四時性，笑發千載空浮雲。", "平安爲報春依舊，珍重道人憐特秀。", "忍饑寧可食無肉，相對忘形筍黑瘦。", "更有涪翁心似月，平生相照何勞說。", "不爲煎茶不作椽，清風萬壑到處傳。"]}