{"author": "釋德洪", "period": "宋", "type": "诗", "title": "次韻游南嶽", "paragraphs": ["退之倔强遷掲陽，道經衡山愛青蒼。", "逸羣駿氣不可禦，頓塵初控青絲韁。", "朝雲偶開豈有意，妙意放浪高稱揚。", "我生少小善詩律，讀之坐令身世忘。", "朅來結友本上座，南遊私喜初心償。", "橘洲看雪已清絕，更櫂野航浮碧湘。", "忽驚萬峰上雲雨，走棟飛檐雲雨旁。", "知誰憑欄俯落日，跳丸一笑千嵒光。", "紫金雞含一粒粟，磨塼作鏡傳遺芳。", "小庵自披慈忍服，十方普熏知見香。", "巉巉玉骨撼不應，但誦妙偈聲琅琅。", "只今般若臺前路，過者拳拳加敬莊。", "我尋遺迹恍自失，譬如一葦航渺茫。", "三生爲掃坐禪石，往事令人思建康。", "紹隆佛種有神足，九旬妙義談汪洋。", "當年以法施窮乏，無數珠璣曾斗量。", "而今但有樓觀好，再拜顧瞻空涕滂。", "我公王事獲勝踐，自謂此樂非尋常。", "情高賦詩亦感慨，十年出處何明詳。", "竹軒莫涼暑雨過，風簷把玩情激昂。", "初如冰輪湧東崦，漻漻雲幕方高張。", "俄如奇兵出不意，鐵衣雪刃森堂堂。", "細窺如春在花柳，芳心皺眼開包藏。", "魂驚豪氣立毛髪，風檣駕浪犇龍驤。", "韻如玉色映晴晝，清如碧瓦粲曉霜。", "適如醉鄉識歸路，醇如燒春浮玉觴。", "意公前身是太白，醉貌宜披雲錦裳。", "芳津浣匙飯雲子，美液澆齒嘗瓊漿。", "吾聞高辭殆天得，寧論結髪翰墨場。", "酸寒鳥迹無足道，坐令藉湜仆且僵。", "皆言筆端有五色，不然古錦纒肺腸。", "夜闌掩卷耿不寐，空庭曳履心彷徨。", "譬如三伏黄塵道，坐令炎燄欣清涼。", "又如病鶴長側腦，仰看千仞孤鸞翔。", "嗟余膽大亦欲和，韻險恍疑登太行。", "何時坐隅乞詩藁，襟量懸知容攫攘。", "吾恐斯文將斷絕，長哦披髪下大荒。", "兒曹乃欲犯矢石，洪鐘何異施莛芒。", "公如珠玉在淵石，榮輝草木皆煌煌。", "讀其詩律似仙曲，不雜人間笙與簧。", "我非賞音空嘆息，擬欲學之嗟未遑。", "遙憐與僧登絕頂，意適暗驚人世忙。", "詩成氣焰如項籍，叱吒千人誰敢當。", "自嫌白髪世不要，萬回歌舞聊佯狂。", "盤珠豈有影迹露，霧豹不欲文彩彰。", "那知湘上偶邂后，氣岸欣逢許子將。", "霜鬢須面一破笑，城隅古寺眠閒房。", "心知貴賤不同調，且復抵掌談江鄉。", "□□暇日陪杖履，對公豈敢談文章。", "兹遊正類羊叔子，湛□與山俱不忘。"]}