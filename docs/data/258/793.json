{"author": "釋德洪", "period": "宋", "type": "诗", "title": "送悟上人歸溈山禮覲", "paragraphs": ["亂峰踼卓不容數，寶構翔空盤萬礎。", "溈源水作青蓮香，攧雷濺雪出煙雨。", "住山老如大雄虎，暗谷行藏文彩露。", "說禪不費絲毫力，以空爲印印諸祖。", "道人乃是小於莵，氣已食牛難共語。", "悠然蹤跡似孤雲，羡儂先我山中去。", "會當出鉢螺頂間，見此頎然秀眉宇。"]}