{"author": "釋德洪", "period": "宋", "type": "诗", "title": "次韻見贈", "paragraphs": ["已甘老死長松下，賞音乃有如公者。", "謬當大匠許才能，名器從來豈容假。", "但欣一笑說江鄉，意氣平生要傾瀉。", "先生之詩自豪放，寒陋心知鄙東野。", "此篇粹然有精思，百鍛良金方出冶。", "汗顔縮手置袖間，對公誰敢言騷雅。", "自憐華髪住江村，地偏心遠過從寡。", "茆簷捫虱鳥聲寂，故絮懸鶉成磊苴。", "右耳已從前月聾，更欲忘言到瘖啞。", "多生垢習磨未盡，公詩又欲臨窗寫。", "何當看公醉岸幘，約束萬象閑揮灑。", "眼寒獨立梁宋郊，一尾追風睇犇馬。", "讀罷新詩發長歎，春色驚回阿練若。", "浪秃宣毫和不成，自笑才慳真注瓦。"]}