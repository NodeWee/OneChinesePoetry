{"author": "釋德洪", "period": "宋", "type": "诗", "title": "次韻游衡嶽", "paragraphs": ["結髪功名場，吾豈厭朝市。", "風埃涴袍袴，樂事嗟無幾。", "那知望耆闍，舉手弄雲水。", "山空答清嘯，一洗風埃恥。", "赤岸横落日，孤煙起墟里。", "陰晴故多態，風物自閑美。", "歸來說佳處，尚復喜見齒。", "爲作鶴腦側，失牀忘而趾。", "平生嘉遁心，衍挽車輪起。", "拭涕師懶瓚，多事笑曇始。"]}