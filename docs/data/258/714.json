{"author": "釋德洪", "period": "宋", "type": "诗", "title": "器之喜談禪縱横迅辯嘗摧衲子叢林苦之有詩見贈次其韻", "paragraphs": ["彭侯慣法戰，機鋒吸西江。", "衲子畏面目，望見投矛鏦。", "叢林真一害，斯人喧此邦。", "我雖耐矢石，貌抗心已降。", "霜鐘但摩挲，豈敢施微撞。", "時來奮棘髯，劇談對閑窗。", "初見揺心樹，久則摧幔幢。", "遂使澆薄態，琢磨成敦厖。", "吾志荷大法，君欲插手扛。", "從來內外護，劉遠名亦雙。", "斯道久破碎，百孔而千瘡。", "要當共補綴，追配能與龐。"]}