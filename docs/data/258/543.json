{"author": "釋德洪", "period": "宋", "type": "诗", "title": "予在龍安木蛇庵除夕微雪及晨未消作詩記之二首  其一", "paragraphs": ["終夕不自寐，老逐客愁長。", "寒威正折綿，歸夢不成往。", "蕭驚聞打窗，氣勢頗舂撞。", "地爐對殘缸，瓦溝集清響。", "起看雪覆砌，秀色動屏帳。", "歸來簷溜滴，坐席初未暖。", "乃知春草微，已出嚴凝上。", "但餘簷蔔林，落花和月賞。"]}