{"author": "唐庚", "period": "宋", "type": "诗", "title": "蓬州杜使君洪道屢稱我於諸公聞之愧甚賦詩答謝之", "paragraphs": ["去天一尺古蓬州，年來除守得勝流。", "渠家本是城南杜，詩律賢我三千籌。", "如此才高却解事，入眼人才皆可意。", "他邑猶分刺史天，片言每爲將軍地。", "故應憐我退無田，力相推挽令向前。", "傍人聞說皆撫掌，竹竿那使鮎魚緣。"]}