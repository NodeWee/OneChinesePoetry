{"author": "釋德洪", "period": "宋", "type": "诗", "title": "余將北游留海昏而餘祐禪者自靖安馳來覓詩", "paragraphs": ["暮煙重山翠，微風壯松悲。", "吾爲五頂游，税駕脩水湄。", "阿餘幽國來，細路盤顛危。", "褁飯夜兼程，杖笠寒相追。", "入門一調笑，如獲璧與珪。", "問來何所欲，雅意在詩詞。", "念余綠髮日，不減子輩癡。", "是中有何好，迷著不自知。", "敗煤磨破硯，凍筆時呵之。", "詩成思掀豁，熟讀忘倦疲。", "乃知少年病，根蒂老未移。", "雙林古禪宇，檀越多孝慈。", "明年東遊還，買山縛茅茨。", "市蔬近易致，紅飯熟夜炊。", "得飽即甘寢，萬事付兒嬉。", "子輩當從我，林麓相追隨。", "十年何足道，樂死以爲期。"]}