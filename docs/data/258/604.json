{"author": "釋德洪", "period": "宋", "type": "诗", "title": "贈石頭志庵主", "paragraphs": ["陜西道人最聲價，自與老南相逼亞。", "常恐清塵補綴難，那知乃有如君者。", "爭傳絕似餘杭標，十年夢想空飄颻。", "邇來衡嶽祝融下，一見便令人意消。", "道骨清閑神秀徹，湛湛光風磨霽月。", "高談未了山日斜，篆煙已滅灰如雪。", "平生安得情相似，可憐投分今如此。", "且作山中盛事傳，我忘朴陋君忘年。"]}