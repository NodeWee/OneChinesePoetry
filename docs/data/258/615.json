{"author": "釋德洪", "period": "宋", "type": "诗", "title": "金華超不羣用前韻作詩見贈亦和三首超不羣剪髪參黄蘗  其二", "paragraphs": ["道人秀發蘭牙吐，家在金華最西塢。", "不從大士攜畫軸，一筇千里來游楚。", "評詩結髪師浣花，論字童牙誇石鼓。", "我皆不能但知愛，亦似胸中有佳處。", "氣韻翛然松上鶴，意態索寞穽中虎。", "却於翛然索寞中，詩句時時出奇古。", "乃知筆力有神助，三峽迅流輒於住。", "疑非蓬髪休上人，定是禿頭楊德祖。"]}