{"author": "釋德洪", "period": "宋", "type": "诗", "title": "送瑫上人奔母喪", "paragraphs": ["黄梅爲法去，睦州緣母歸。", "兩事世難兼，二老其敢違。", "君看去留意，日月爭光輝。", "子方童牙中，已喜家翠微。", "既長游四方，萬里孤雲飛。", "方將追新豐，冰雪横鋒機。", "訃音輙僵卧，聲吞淚沾衣。", "平生哺烏情，棲風無定枝。", "大江浪如山，飛棹不可追。", "要當濟安流，龍神嚴真威。", "一盃春露香，仰薦天地慈。", "更期辦白業，慰此罔極悲。"]}