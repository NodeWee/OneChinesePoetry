{"author": "釋德洪", "period": "宋", "type": "诗", "title": "陳瑩中自合浦遷郴州時余同粹中寓百丈粹中請迓之以病不果粹中獨行作此送之", "paragraphs": ["我懷希夷老，如啞無處訴。", "忽聞得生還，失聲喜能語。", "想見如鏡中，仙風拂眉宇。", "欲問華嚴宗，忽覺隔吳楚。", "攝衣出從之，久疾恐頓仆。", "佳哉蜀道人，精爽馳揵武。", "殷勤願偕行，得書即徑去。", "我生百無求，青山滿門户。", "公卿一□□，掉頭不回顧。", "斯人獨難忘，自不知其故。", "夙昔當問佛，□□亦法侣。", "達書理故事，已辦住山斧。", "太虚吾斧柄，能□□收取。"]}