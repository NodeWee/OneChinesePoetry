{"author": "釋德洪", "period": "宋", "type": "诗", "title": "敦素坐誦公衮烏臼樹絕句嘆愛不已其詩云三年逐客弄湘流華氣遮欄兩鬢秋秪有荒寒江上樹尚成詩句聚眉頭成此寄之", "paragraphs": ["我不識公衮，時時見醉墨。", "愛其吐詞氣，人品極英特。", "君看句中眼，秀却天下白。", "前輩風流盡，尚復餘此客。", "世議隘不容，道山歸未得。", "三年謫湘楚，妙語敵山色。", "歸來大江南，聲價長籍籍。", "我亦不覊人，夢境聊戲劇。", "要當徑尋君，已辦登山屐。", "想見一秃翁，攫攘吾輩側。"]}