{"author": "釋德洪", "period": "宋", "type": "诗", "title": "余所居寺前有南澗澗下淺池每至其上未嘗不誦柳子厚南澗詩又恨東坡不和乃和示超然", "paragraphs": ["駮雲漏微日，諸峰猨曉時。", "飛檐寄木杪，晴瓦暗差差。", "意行愛倉涼，地坐休頓疲。", "哀蟬尚泣露，積水欲生漪。", "瘴痾餘睡色，破裓老垂垂。", "心事世途悞，風神邱壑宜。", "高標誰對我，白鳥深自知。", "重來應邂后，歸去不須期。"]}