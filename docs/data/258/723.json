{"author": "釋德洪", "period": "宋", "type": "诗", "title": "余游侯伯壽思儒之間久矣而未識季長昨日見之夜歸作此寄之", "paragraphs": ["公家兄弟俱秀傑，人言不減河東薛。", "鳳皇鸑鷟雖見之，聞有鵷雛更超絕。", "周郎坐中見新作，天葩奇芬衆口愕。", "君看氣焰遮縉紳，想見精神映臺閣。", "我窮歲晚猶奔走，小邑那知有邂后。", "堂堂合置明光宮，簿書堆中不宜有。", "功名偶然耳是寄，故應隨流坎而止。", "且置袖中批誥手，下簾絃歌聊爾耳。", "此詩摹寫見標格，晴湖無風照春色。", "滄海遺珠果見之，邵陽他日如彭澤。"]}