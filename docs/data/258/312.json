{"author": "唐庚", "period": "宋", "type": "诗", "title": "故游茂先大夫元祐初爲唐安守豪逸喜賓客能劇飲談笑蓋陳孟公之流今唐安絃索之盛甲於兩蜀自游使君始後累遷至秦鳯憲以卒既二十餘載而其子振旅遊嶠南相過於惠州作此詩贈之", "paragraphs": ["唐安千指錄琵琶，故事猶聞蜀叟誇。", "樽酒何人陪北海，練裙今日見西華。", "子歸未得頻芳草，我老無成學種爪。", "萬里相逢俱白首，班荆長語夕陽斜。"]}