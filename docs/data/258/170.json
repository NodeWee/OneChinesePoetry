{"author": "王庠", "period": "宋", "type": "诗", "title": "庠拜手頓首啟伏蒙學士九丈再賜詩章庠僭率繼和尚覬采覽", "paragraphs": ["鳴鳳覽德來紀年，要知聖澤如流泉。", "霜鍾堂前飽竹實，道人娛鳳撫舜弦。", "敲門剝啄誰傳命，淡雲磨丹開天鏡。", "明朝相約送涪翁，夜靜林深遶清磬。", "涪翁萬里離鬼門，竹枝莫惱白使君。", "欲試剛腸置冰炭，抱琴遠別衝行雲。", "邂逅東坡應話舊，但說海山千萬秀。", "道庠問訊今何如，自笑儂還空鶴瘦。", "我不愧天欺日月，何須更扣杯珓說。", "玉局洞天雲繞椽，漁竿遠信煩公傳。"]}