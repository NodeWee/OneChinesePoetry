{"author": "釋德洪", "period": "宋", "type": "诗", "title": "金華超不羣用前韻作詩見贈亦和三首超不羣剪髪參黄蘗  其三", "paragraphs": ["赤河沙泉自吞吐，北崦疏鐘答南塢。", "憑欄試誦鵬鳥文，洛陽少年亦翹楚。", "當時七國犯謀議，睢陽不復聞鼙鼓。", "時更事往空流水，豪魂英魄知何處。", "金華衲子如玉清，温粹愈恭如履虎。", "明章秀句出倉卒，慷慨山川弔前古。", "篇篇秀發春欲釅，便疑造化毫端住。", "不須衆口誇晝公，苕溪君作中興祖。"]}