{"author": "張耒", "period": "宋", "type": "诗", "title": "某寒熱伏枕已數日忽聞車騎明當接頓睡中得韵語數句上呈四丈龍圖兼記至日之飲", "paragraphs": ["山羊卷酥如切玉，翦毛胡羊花作肉。", "燭前醉客淋漓時，山泉更煮如珠粟。", "深泥三尺歸不記，日到床前初睡足。", "爾來七日戰寒熱，朝飯齋糜不盈掬。", "客來但辦君且去，卧聽涓涓雪消屋。", "因山事嚴京兆出，十驛人人如在目。", "駝裘便面行野時，晴郊已動陳根綠。"]}