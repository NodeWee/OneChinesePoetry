{"author": "張耒", "period": "宋", "type": "诗", "title": "耒病臂比已平獨挽弓無力客言君爲史官何事挽弓戲作此詩", "paragraphs": ["君不見吾鄉少年曹子桓，文章七步相後先。", "有時擲筆事弋獵，邀輕截駿馳平原。", "濊貊名弓燕代馬，射雉歸來燕清夜。", "一聞驚倒荀令君，何物書生乃知射。", "我雖把筆笑腐儒，束腰待懸玉鹿盧。", "自從病臂憂親友，百嗜爲之心一枯。", "降癘無名天悔禍，奪之而與復完軀。", "但慚未使杯安肘，猶負當年門掛弧。", "便使凄凉身未伏，略聞弓馬氣猶粗。", "莫謂早衰須袖手，將軍臂折尚平吳。"]}