{"author": "張耒", "period": "宋", "type": "诗", "title": "休日同宋遐叔詣法雲遇李公擇黄魯直公擇烹賜茗出高麗盤龍墨魯直出近作數詩皆奇絕坐中懷无咎有作呈魯直遐叔", "paragraphs": ["休日不造請，出遊賢友同。", "城南上人者，宴坐花雨中。", "金貌散香霧，寶鐸韵天風。", "鳥語演寶相，飯香悟真空。", "尚書三二客，浄社繼雷宗。", "黄子發錦囊，句有造物功。", "握中一寸煤，海外千年松。", "誰降午睡魔，賜茗屠團龍。", "晁子卧城西，咫尺不可逢。", "豈無坐中客，終覺少此公。", "歸帽見新月，撲衫暮塵紅。", "困眠有餘想，却聽寺樓鐘。"]}