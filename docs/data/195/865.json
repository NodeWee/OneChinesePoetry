{"author": "張耒", "period": "宋", "type": "诗", "title": "蒙恩守東魯不意流落之餘聖朝升之藩鎮感而成詩復用李文舉韵", "paragraphs": ["我詩四十心不動，寵辱悠悠付春風。", "聖朝湔洗諸老成，顧我衰晚名亦共。", "魯人詩書久寂寞，間壁不歸書府送。", "道衰洙泗忽千載，後來爲政誰輕重。", "平時擇守要有補，豈但坐使民供貢。", "吾邦邑子有游夏，未肯無言受愚弄。", "天王有意蘇疲俗，何術與紓鞭箠痛。", "應須問道東家翁，必也斯民使無訟。"]}