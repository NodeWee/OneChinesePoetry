{"author": "張耒", "period": "宋", "type": "诗", "title": "白樂天有渭上雨中獨樂十餘首倣淵明予寓宛丘居多暇日時屢秋雨倣白之作得三章  其三", "paragraphs": ["故人遺我酒，氣味芳以清。", "置之屋壁間，興至時一傾。", "銀杯度一合，三釂已徹觥。", "既免戒沉湎，且無憂病酲。", "嵇阮愧令德，劉石無遐齡。", "荒狂有何樂，徒以酒自名。", "吾幸免困此，庶幾盡平生。"]}