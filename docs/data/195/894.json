{"author": "張耒", "period": "宋", "type": "诗", "title": "予官竟陵時李文舉嘗以事至郡同遊西禪剎陸子泉烹茶酌酒甚歡也今歲予移官齊安文舉自武昌渡江過我與之飲酒念西禪舊事相與慨然", "paragraphs": ["此生放蕩隨羣動，一覺竟陵瀟洒夢。", "江山喚我此中來，却愁風月無人共。", "李侯年少能思我，朅來兩槳歸潮送。", "不辭薄酒與君飲，坐覺西山夕烟重。", "西禪舊遊已陳迹，壁間陸子塵生供。", "石欄古井誰知味，只有松風自成弄。", "愛君爲吏無俗韵，快誦離騷飲仍痛。", "不嫌寂寞過我來，古縣年豐少爭訟。"]}