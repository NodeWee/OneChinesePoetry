{"author": "張耒", "period": "宋", "type": "诗", "title": "赴亳州教官次韵和中書錢舍人及亳州守晁美叔見贈", "paragraphs": ["久知疏慵難應接，勉强一官親訟牒。", "羈窮正似鳩無巢，擺去不如魚有鬣。", "從來書史鈍蹊徑，更歎詩騷窮事業。", "幾思狐白易絮纊，羞褫舊服求新裌。", "又憐夸毗竟何得，把玩區區一蚊睫。", "久知趨向合饑寒，正藉文章漫嚅囁。", "紫微丈人椽作筆，誰得羸師傳諜諜。", "知擒敢慢武侯縱，有穽前知魯侯敜。", "荒蕪滿編求指摘，望以餘光分暐燁。", "乃蒙稱屈力褒揚，不意糞壤藏諸篋。", "獲如丘陵飽則可，良御不悅猶非獵。", "平生遇賞有君子，處世雖鈍吾知捷。", "清閒得食學官祿，願以詩書填吻頰。", "牙懸喜校鄴侯籤，藤織新成沈郎笈。", "晁公聲名三十載，餘事筆蹤傳法帖。", "紫芝眉宇望不遠，屈指數日無旬浹。", "黄衫健步書見賜，紫誥除官等何躐。", "久懷薄技待後乘，宣管盈囊紙來歙。", "坐乖前計空惋悵，袖裏從今雙手壓。", "醉歸應被官長瞋，來飽徒勞方朔臘。"]}