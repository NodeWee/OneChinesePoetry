{"author": "張耒", "period": "宋", "type": "诗", "title": "自廬山回過富池隔江遙禱甘公祠求便風至黄瀝酒而風轉日行二百里明日風猶未已又風勢徐緩不奔駛可畏甘公蓋吳將甘寧云", "paragraphs": ["江邊古祠吳甘公，往來祭禱嚴且恭。", "我離匡山已經宿，舟挽不進篙工慵。", "沙邊朝服遙致禱，澆酒未竟天回風。", "一帆百里至還作，不徐不疾來雍容。", "我生久已甘困滯，神亦何事特哀窮。", "但疑神理與人異，意誠詞直無不通。", "林皇夜泊若平地，疑有鬼物驅蛟龍。", "天明旗脚向北指，舟子笑語開船蓬。"]}