{"author": "張耒", "period": "宋", "type": "诗", "title": "讀蘇子瞻韓幹馬圖詩", "paragraphs": ["我雖不見韓幹馬，一讀公詩如見者。", "韓生畫馬常苦肥，肉中藏骨以爲奇。", "開元有臣善司牧，四十萬匹屯山谷。", "養之罕用食之豐，力不曾施空長肉。", "韓生圖像無乃然，我謂韓生巧未全。", "君不見昔時騏驥人未得，饑守鹽車惟有骨。", "昂藏不受塵土侵，伯樂未來空佇立。", "騏驥乏食肉常臞，韓生不寫瘦馬駒。", "誰能爲驥傳之圖，不如凡馬飽青芻。"]}