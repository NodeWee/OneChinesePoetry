{"author": "張耒", "period": "宋", "type": "诗", "title": "郭圃送蕪菁感成長句", "paragraphs": ["蕪菁至南皆變菘，菘美在上根不食。", "瑶簪玉筍不可見，使我每食思故國。", "西鄰老翁知我意，盈筐走送如雪白。", "蒸烹氣味元不改，今晨一日如還北。", "孔明用蜀最艱窘，百計掇拾無遺策。", "當時此物助軍行，渭上褒中有遺植。", "英雄臨事究瑣屑，終服奇才屈强敵。", "想見躬耕自灌畦，當時有意誰能測。"]}