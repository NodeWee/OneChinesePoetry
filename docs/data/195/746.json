{"author": "張耒", "period": "宋", "type": "诗", "title": "孫志康許爲南釀前日已聞糴米欣然作詩以問之", "paragraphs": ["平生一尊酒，風月不可無。", "謫官將十年，一醉未易圖。", "市豈無旗亭，官亦有酒壚。", "薄乃捩齒酸，一滴不可沽。", "英英孫夫子，臭味真吾徒。", "自云得異糵，乃出粳稻腴。", "歲久精粹出，去者乃其粗。", "醖釀纔浹日，芳甘已盈壺。", "傖人喻其力，若火經茅蘆。", "此語真野陋，殆出負販夫。", "前日聞吉語，糴米已在途。", "每恨乏陳糯，價直如買珠。", "憐君久客囊，傾倒無復餘。", "假器走僕僮，供我一笑娛。", "欲爲漉巾潜，請學滌器如。", "作詩以訊之，何日陳尊盂。"]}