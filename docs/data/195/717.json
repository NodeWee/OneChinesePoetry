{"author": "張耒", "period": "宋", "type": "诗", "title": "白樂天有渭上雨中獨樂十餘首倣淵明予寓宛丘居多暇日時屢秋雨倣白之作得三章  其二", "paragraphs": ["罷官卧窮巷，值此雲物稠。", "連延經旬雨，城市欲行舟。", "柱礎變坳塘，瓦溝成暴流。", "蕭然殘暑退，寒事戒衣裘。", "老人朝睡足，起坐梳白頭。", "呼童飭晨餐，薪濕爨婦愁。", "洗我朱提杯，不復具肴羞。", "一觴已徑醉，萬事良悠悠。"]}