{"author": "薛紹彭", "period": "宋", "type": "诗", "title": "左綿山中多青松風俗賤之止供樵爨之用郡齋僧剎不見一本余過而太息輒諷通守晉伯移植佳處使人知爲可貴東川距綿百里餘入境遂不復有晉伯因以爲惠沿流而來至此皆活作詩述謝并代簡師道史君", "paragraphs": ["越王樓下種成行，濯濯分來一葦杭。", "偃蓋可須千歲榦，封條已傲九秋霜。", "含風便有笙竽韵，带雨偏垂玉露光。", "免作爨烟茅屋底，華軒自在拂雲長。"]}