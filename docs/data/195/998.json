{"author": "張耒", "period": "宋", "type": "诗", "title": "王都尉惠詩求和逾年不報王屢來索而王許酒未送因次其韵以督之", "paragraphs": ["酸寒杜陵老，痛飲遺身世。", "雲安小縣麴米春，遙知美味無多子。", "猶令此老氣如虎，傲兀幾以醉爲異。", "爭知侯家美酒如江湖，金鐺犀杓與之俱。", "玉壺曉傾春水决，銀槽夜滴秋雨疏。", "主人文章足賓客，許致麴生來坐側。", "三杯脫帽我家風，渴如旱田占雨虹。", "冷官如瓶君未見，腹惟貯水冰生面。", "鳴鞭走送煩騶轡，坐對朝寒北風起。", "未欲煩公大作醼，老夫自斟看深淺。"]}