{"author": "吳可", "period": "宋", "type": "诗", "title": "故人來自舂陵出示初寮翰墨感時懷舊輒爲長句", "paragraphs": ["先生視草白玉堂，文章一出自名世。", "分光蓮燭真爲榮，拭吐龍巾何足擬。", "艮岑夜召趨神霄，憐我婆娑百僚底。", "紫禁歡傳拜左轄，漫刺走賀城南第。", "羸僮瘦馬堂階下，歎我粗官殊少味。", "驚聞一麾出燕山，旆旌遽下雲漢間。", "睿思官曹方顧寵，笑我翻然歸挂冠。", "金兵南來郡國破，二聖北狩天步艱。", "黎元鼎沸死鄉土，士夫雲擾奔荆蠻。", "一人嘗膽固不易，諸將束胸今何難。", "朝來喜見舂陵客，問訊先生多翰墨。", "懷古傷時初不忘，回首長安淚橫臆。", "君不見虎踞龍盤氣象雄，王者都此成大功。", "遥知廟堂有高論，似聞天蹕移江東。", "幾年中興要賢俊，頗懷仲父安東晉。"]}