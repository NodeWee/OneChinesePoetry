{"author": "張耒", "period": "宋", "type": "诗", "title": "東海有大松土人相傳三代時物其狀偉異詩不能盡因讀徐仲車五花柳枝之作作此詩以激之", "paragraphs": ["詩翁愛花復愛柳，長歌高吟半酣酒。", "自言二物天下奇，愛之不厭形於詩。", "嗟予所愛翁未見，我昔東遊窮海甸。", "波濤四絕大島中，上有太古不死之長松。", "千人袢延坐其下，仰見翠葉迷蒼穹。", "巨鰲竭力負不起，鵬栖僅借卑枝容。", "人言海若此其圉，鱗甲百萬屯蛟龍。", "又云海怪久不死，守護山麓蟠其躬。", "天空海闊風力壯，敲戛簸蕩聲無窮。", "軒轅張樂奏未已，筍𥲤百萬喧笙鏞。", "鬼神不欲人屢見，護以萬疊青山峰。", "愛之未免困寂寞，坐見雨露霑蒿蓬。", "東皋吟翁天下才，海岳秀氣天所鍾。", "豈惟文章繼騷雅，胸中術業窺夔龍。", "如何坎軻滯茅屋，失所因與茲松同。", "詩翁勿愛花與柳，軟弱但解爭纖穠。", "春英零落化爲土，夏葉狼藉工巢蟲。", "嬌兒姹婦最入眼，丈夫所志當英雄。", "何當與君涉海去，結茅松下甘長終。"]}