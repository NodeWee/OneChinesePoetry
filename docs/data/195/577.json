{"author": "張耒", "period": "宋", "type": "诗", "title": "自離富池凡三禱順濟龍求便風皆獲應又風日清霽舟行安穩委曲如所欲感而成詩", "paragraphs": ["旗尾指船頭，篙工告風便。", "張帆弛雙艣，去勢如脫箭。", "船傍兩高山，過目若流電。", "波平船穩馳，客寢兀未變。", "吾聞西江龍，神力回宇縣。", "往來萬夫禱，正直巧獲願。", "嗟予何所恃，誠確無所薦。", "神豈哀我窮，有賜不待獻。", "乃知人窮我，本不坐神譴。", "人間事若異，未易以言辯。", "坐令千里遠，近若在几研。", "慚非謝宣城，攫筆賦浄練。"]}