{"author": "張耒", "period": "宋", "type": "诗", "title": "蘇叔黨呂知止許下見訪叔黨有詩戲贈以此奉答", "paragraphs": ["三年齊安有江山，可當中原故人面。", "北來塵埃逢故人，眼前却作江山見。", "君似江山定不疏，能出吾言世亦無。", "蘇郎下筆妙無敵，呂郎與談驚未識。", "鳳雛驥子未宜輕，囊空各有千金璧。", "贈君錦繡與瓊瑶，報我琅玕金錯刀。", "溪毛潢汙未相棄，歲暮與君甘縕袍。"]}