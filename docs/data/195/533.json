{"author": "張耒", "period": "宋", "type": "诗", "title": "江南曲", "paragraphs": ["平湖碧玉烟波闊，芰荷風起秋香發。", "採蓮女兒紅粉新，舟中笑語隔烟聞。", "高繫紅裙袖雙卷，不惜浮萍沾皓腕。", "爭先採得隠船篷，多少相欺互相問。", "吳兒蕩槳來何事，手指荷花示深意。", "郎指蓮房妾折絲，蓮不到頭絲不止。", "月上潮平四散歸，舟輕楫短去如飛。", "斷腸脈脈兩無語，寄情流水傳相思。"]}