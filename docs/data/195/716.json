{"author": "張耒", "period": "宋", "type": "诗", "title": "白樂天有渭上雨中獨樂十餘首倣淵明予寓宛丘居多暇日時屢秋雨倣白之作得三章  其一", "paragraphs": ["寒極則有暑，晦久則有明。", "開闢迄今茲，此理信可憑。", "炎炎者易滅，巍巍者必傾。", "聖智無奈何，况此愚昏氓。", "設羅以獵獸，切骨陷其膺。", "重勢以鎮物，懸絕壓其肱。", "縱使賁與育，力有不獲呈。", "物情千萬變，可盡得經營。", "不如寂寞士，葛带而蘭纓。", "無求復無憂，容貌甚和平。", "况茲積雨餘，秋氣日姿清。", "悠然有佳興，美酒時一傾。"]}