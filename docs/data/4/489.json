{"author": "葛长庚", "period": null, "type": "词", "title": "沁园春", "paragraphs": ["要做神仙，炼丹工夫，譬之似闲。", "耽姹女乘龙，金公御虎，玉炉火炽，土釜灰寒。", "铅里藏银，砂中取汞，神水华池上下间。", "山田内，有一条径路，直透泥丸。", "一声雷震山。", "真橐龠、飞冲夹脊关。", "见白雪漫天，黄芽满地，龟蛇缭绕，乌兔掀翻。", "自古乾坤，这些离坎，九转烹煎结大还。", "灵丹就，未飞升上阙，且在人寰。"]}