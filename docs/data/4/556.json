{"author": "刘克庄", "period": null, "type": "词", "title": "念奴娇", "paragraphs": ["梦中忘却，已闲退、谏草犹藏怀袖。", "文不会、铺张粉饰，武又安能战守。", "秃似葫芦，辣於姜桂，衰飒同蒲柳。", "没安顿处，不如归去丘首。", "岁晚筋力都非，任空花眩眼，枯杨生肘。", "客举前修三数个，待与刘君为寿。", "或号憨郎，或称钝汉，或自呼聱叟。", "一篇齐物，读时咽以卮酒。"]}