{"author": "刘克庄", "period": null, "type": "词", "title": "木兰花慢", "paragraphs": ["瀛洲真学士，为底事、在红尘。", "为语触宫围，沈香亭里，谪仙人。", "为亲近君侧者，见万言策子刘。", "为是尚方请剑，汉廷多惮朱云。", "君言往事勿重陈。", "且斗酒边身。", "也不会区区，算他甲子，记甚庚寅。", "尔曹譬如朝菌，又安知、老柏与灵椿。", "世上荣华难保，古来名节如新。"]}