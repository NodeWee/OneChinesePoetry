{"author": "刘克庄", "period": null, "type": "词", "title": "水龙吟", "paragraphs": ["病翁一榻萧然，不知世有欢娱事。", "雀罗庭院，载醪客去，催租人至。", "报答秋光，要些酒量，要些诗思。", "奈长鲸罢吸，寒蛩息响，查瓯外、惟贪睡。", "穷巷幸无干贽。", "或相过、莫知谁氏。", "柴门草户，阙人守舍，任伊题字。", "自和山歌，国风之变，离骚之裔。", "待从今向去，年年强健，插花高会。"]}