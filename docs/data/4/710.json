{"author": "张炎", "period": null, "type": "词", "title": "南浦", "paragraphs": ["波暖绿粼粼，燕飞来、好是苏堤才晓。", "鱼没浪痕圆，流红去、翻笑东风难扫。", "荒桥断浦，柳阴撑出扁舟小。", "回首池塘青欲遍，绝似梦中芳草。", "和云流出空山，甚年年净洗，花香不了。", "新渌乍生时，孤村路、犹忆那回曾到。", "馀情渺渺。", "茂林觞咏如今悄。", "前度刘郎归去後，溪上碧桃多少。"]}