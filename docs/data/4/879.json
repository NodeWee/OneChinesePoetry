{"author": "冯取洽", "period": null, "type": "词", "title": "贺新郎", "paragraphs": ["梦折营门柳。", "送君归、暂戏斑衣，又拢征袖。", "到得皇州风景异，只有湖山似旧。", "把感慨、寓之杯酒。", "雨抹晴妆西子样，且平章、剩赋诗千首。", "富与贵，本来有。", "青油幕底筹攻守。", "拥貔貅、朝气凌云，夜锋冲斗。", "蜀祲淮氛犹在眼，一扫正须健帚。", "又何惜、驱弛奔走。", "快展韬铃资世用，看归来、金印悬双肘。", "倾玉斝，为亲寿。"]}