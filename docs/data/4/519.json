{"author": "刘克庄", "period": null, "type": "词", "title": "沁园春", "paragraphs": ["莫羡渠侬，白玉成楼，黄金筑台。", "也不消颠怪，骑驎被发，谁能委曲，令鸠为媒。", "鬓有二毛，袖闲双手，只了持螯与把杯。", "公过矣，赏陈登豪气，杜牧粗才。", "便烦问讯张雷。", "甚斗宿无光剑不回。", "想阁中鸣佩，时携客去，壁间悬榻，近有谁来。", "撤我虎皮，让君牛耳，谁道两贤相厄哉。", "中年後，向歌阑易感，乐极生哀。"]}