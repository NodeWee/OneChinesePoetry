{"author": "张榘", "period": null, "type": "词", "title": "水龙吟", "paragraphs": ["暮云低锁荒台，凭阑四望天垂地。", "曼花半夜，蜚香缭绕，昔人曾记。", "往事悠悠，物华非旧，江山仍丽。", "怅斜阳芳草，长安不见，谁共洒、新亭泪。", "开放青峦旧址。", "动骚人、一番词意。", "青油幕里，相忘鱼鸟，水边云际。", "却恨清游，未能追逐，区区僚底。", "问何时，脱了尘埃墨绶，为虚斋醉。"]}