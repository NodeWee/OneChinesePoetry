{"author": "冯取洽", "period": null, "type": "词", "title": "贺新郎", "paragraphs": ["那得身无事。", "问双溪老子，而今万缘空否。", "正使尘牢偿未了，毕竟难昏灵府。", "已笑唾、功名如土。", "五十九年风雨过，算非非、是是何须数。", "垂老也，信缘度。", "绿阴朱夏回清暑。", "叹病来、觞怯流霞，扇闲白羽。", "方念生初增感慨，谁寄乐章新语。", "知是我、花庵庵主。", "一别三年惟梦见，定何时、相对倾琼醑。", "惊世路，有豺虎。"]}