{"author": "陈德武", "period": null, "type": "词", "title": "水龙吟", "paragraphs": ["问津扬子江头，滔滔潮汐东流去。", "六朝文物，千年陈迹，几更乌兔。", "天限东南，水流今古，地分吴楚。", "喜壮游千里，桑弧蓬矢，功名事、儒生语。", "翘首石头城北，簇楼台、远连芳树。", "雪销天气，澄江如练，碧峰无数。", "银瓮春回，金山钟晓，梦闲鸥鹭。", "早归来，尽日风平人静，孤舟横渡。"]}