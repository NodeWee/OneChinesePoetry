{"author": "刘克庄", "period": null, "type": "词", "title": "沁园春", "paragraphs": ["我所思兮，延陵季子，别来九春。", "笑是非浮论，白衣苍狗，文章定价，秋月华星。", "独步岷峨，後身坡颍，何必荀家有二仁。", "中朝里，看叔兮衮斧，伯也丝纶。", "洛中曾识机云。", "记玉立堂堂九尺身。", "叹苕溪渔艇，幽人孤往，雁山马鬣，吊客谁经。", "宣室厘残，玄都花谢，回首旧游存几人。", "新腔美，堪洗空恩怨，唤起交情。"]}