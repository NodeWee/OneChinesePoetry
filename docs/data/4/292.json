{"author": "严仁", "period": null, "type": "词", "title": "水龙吟", "paragraphs": ["飚车飞上蓬莱，不须更跨琴高鲤。", "砉然长啸，天风洞，云涛无际。", "我欲乘桴，从兹浮海，约任公子。", "办虹竿千丈，钩五十，亲点对、连鳌饵。", "谁榜佳名空翠。", "紫阳仙、去骑箕尾。", "银钩铁画，龙拿凤翥，留人间世。", "更忆东山，哀筝一曲，洒沾襟泪。", "到而今，幸有高亭遗爱，寓甘棠意。"]}