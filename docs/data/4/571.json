{"author": "刘克庄", "period": null, "type": "词", "title": "木兰花慢", "paragraphs": ["病翁将耳顺，牙齿落、鬓毛疏。", "也惭愧君恩，放还田舍，免诣公车。", "儿时某丘某水，到如今、老矣可樵渔。", "宝马华轩无分，蹇驴破帽如初。", "俘名箕斗竟成虚。", "磨折总因渠。", "帝锡余别号，江湖聱叟，山泽仙。", "樽前未宜感慨，事犹须、看岁晏何如。", "卫武耄年作戒，伏生九十传书。"]}