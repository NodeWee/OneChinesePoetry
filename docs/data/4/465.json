{"author": "葛长庚", "period": null, "type": "词", "title": "酹江月・念奴娇", "paragraphs": ["孤村篱落，玉亭亭、为问何其清瘦。", "欲语还愁谁索笑，临水嫣然自照。", "甘受凄凉，不求识赏，风致何高妙。", "松挨竹拶，更堪霜雪。", "争奈终是冰肌，也过了几个，晴昏雨晓。", "冷艳寒香空自惜，後夜山高月小。", "满地苍苔，一声哀角，疏影归幽渺。", "世无和靖，三花两蕊不少。"]}