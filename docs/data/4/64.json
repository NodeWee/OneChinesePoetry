{"author": "卓田", "period": null, "type": "词", "title": "沁园春", "paragraphs": ["才大文豪，朱衣暗里，今须点头。", "奈兰宫一跌，槐黄时候。", "银袍逐浪，韦带随流。", "过尽鹤书，阅周鹗表，必竟都无名字留。", "空长恨，终不第，齿且先侯。", "休愁。", "有路堪由。", "最喜徐卿百不忧。", "正椿松未老，芝兰竞秀，奇毛雏凤，角犁牛。", "汉殿少年，新丰逆旅，岂肯卑微名位休。", "行将见，长沙召贾，御史除周。"]}