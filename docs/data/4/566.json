{"author": "刘克庄", "period": null, "type": "词", "title": "解连环", "paragraphs": ["旁人嘲我。", "甚鬓毛都秃，齿牙频堕。", "不记是、何代何年，尽元祐熙宁，侬常喑麽。", "退下驴儿，今老矣、岂堪推磨。", "要挂冠神武，几番说了，这回真个。", "亲朋纷纷来贺。", "况弟兄对榻，儿女团坐。", "愿世世、相守茅檐，便宰相时来，二郎休作。", "白伫乌巾，谁信道、神仙曾过。", "拣人间、有松风处，曲肱高卧。"]}