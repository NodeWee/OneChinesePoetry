{"author": "朱熹", "period": "宋", "type": "诗", "title": "奉陪機仲宗正景仁太史期會武夷而文叔茂實二友適自昭武來集相與泛舟九曲周覽巖壑之勝而還機仲景仁唱酬迭作謂僕亦不可以無言也衰病懶廢那復有此勉出數語以塞嘉貺不足爲外人道也", "paragraphs": ["此山名自西京傳，丹臺紫府天中天。", "似聞雲鶴時降集，應笑磨螘空回旋。", "我來適此秋景晏，青楓葉赤摇寒烟。", "九還七返不易得，千巖萬壑渠能專。", "同遊幸有二三子，天畀此段非徒然。", "梁郎季子山澤臞，傅伯爰盎瀛洲仙。", "相逢相得要彊附，却恨馬腹勞長鞭。", "黄華未和白雪句，畫舸且共清泠川。", "回船罷酒三太息，百歲誰復來通泉。", "盈虛有數豈終極，爲君出此窮愁篇。"]}