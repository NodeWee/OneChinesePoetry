{"author": "朱熹", "period": "宋", "type": "诗", "title": "買船至演平拜建康劉公墓下遂入城假館梅山堂感涕有作", "paragraphs": ["維舟新曆口，步上秣陵阡。", "高丘忽嵯峨，宿草迷荒烟。", "拜起淚再滴，哀哉不能言。", "驅車且復東，借此虛堂眠。", "念昔堂中人，經營幾何年。", "一旦舍之去，千秋不言還。", "露井益清渫，風林更修鮮。", "思公獨不見，涕下如奔川。", "感慨西州門，愴悢山陽篇。", "晤嘆日隠樹，悲歌月當軒。", "堂堂忠孝心，終古諒弗諼。", "尚與吳門子，歸來故山巔。"]}