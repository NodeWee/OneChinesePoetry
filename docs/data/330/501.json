{"author": "朱熹", "period": "宋", "type": "诗", "title": "伏承子直都督侍郎臨餞遠郊仍邀嚴州郎中及諸名勝相與燕集分韻賦詩熹得時字輒成鄙句", "paragraphs": ["芳歲倏云晏，故山風雪時。", "胡爲在中路，復此行遲遲。", "爲有賢主人，愛客情依依。", "昨夕西門道，終宴不能辭。", "今朝復何朝，祖帳遥相追。", "賓從俱俊賢，車馬有光輝。", "敞扉得華觀，俯檻臨清池。", "南州淑氣多，蕩節佳景隨。", "雪樹雖改色，青山正含姿。", "開樽酌春醪，授簡哦新詩。", "但覺四坐歡，不知寸晷移。", "流雲暗寒空，蒼煙染人衣。", "相看暮色至，我去公當歸。", "別袖不忍分，扣扣陳苦詞。", "願公崇令德，慰我渴與饑。"]}