{"author": "朱熹", "period": "宋", "type": "诗", "title": "秋日同廖子晦劉淳叟方伯休劉彥集登天湖下飲泉石軒以山水含清暉分韻賦詩得清字", "paragraphs": ["閒居寡儔侶，掩關抱孤清。", "良友倏來止，曠然舒我情。", "矧此凉秋初，暑退裳衣輕。", "相與一携手，東山眇遐征。", "前穿林嶺幽，俯瞰川原平。", "降集崖寺古，徘徊濁醪傾。", "長吟伐木篇，潛鱗亦相驚。", "願結沮溺耦，窮年此巖耕。"]}