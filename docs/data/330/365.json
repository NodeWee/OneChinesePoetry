{"author": "朱熹", "period": "宋", "type": "诗", "title": "卧龍之遊錢通守得江字不及賦詩已解維矣熹用其韻紀事以贈并附卷末", "paragraphs": ["君行安所適，衝風泝濤江。", "傳聞閬州好，未見心已降。", "邀君康山遊，聽此巨壑淙。", "班坐酌溪石，幽尋憩雲窗。", "勸君盡此杯，錦帆已稠杠。", "明年儻來東，鳴鐃建高幢。", "訪我深澗底，晤言絕紛嚨。", "城南且細說，慰我心悾悾。"]}