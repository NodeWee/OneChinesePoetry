{"author": "朱熹", "period": "宋", "type": "诗", "title": "秘閣張丈簡寂之篇韻高難繼別賦五字以謝來貺", "paragraphs": ["勞農會稽宅，息駕丹元鄉。", "丹元不可見，翠壁空雲房。", "是時中春月，暄風發新陽。", "白水注幽壑，綠樹敷崇岡。", "俯聽足怡悅，仰觀共徜徉。", "班坐得瑶草，傾壺出瓊漿。", "長吟遊仙詩，亂以招隠章。", "忽忽林景西，躊躇申慨慷。", "坐上江海客，兀傲鬚眉蒼。", "逸氣邁霄漢，英詞吐琳琅。", "思與泉石勝，韻隨笙鶴翔。", "追遊不敢及，咏歎可能忘。"]}