{"author": "朱熹", "period": "宋", "type": "诗", "title": "元範別後寄惠佳篇清叟次韻見示格律俱高詠歎不置因亦用韻寫呈二兄聊發一笑  其一", "paragraphs": ["故人別我去，一月曠音驛。", "今朝得新詩，開卷意已適。", "知君到里門，征騎聊一息。", "行復敞天閽，從容正朝幘。", "自今九霄路，不復兩塵隔。", "容與日華東，翱翔禁扉北。", "回頭五峰下，寂漠笑孤客。", "不賦歸去來，心形謾相役。"]}