{"author": "朱熹", "period": "宋", "type": "诗", "title": "分韻得眠意二字賦醉石簡寂各一篇呈同遊諸兄  其一", "paragraphs": ["驅車何所適，往至秋雲邊。", "企彼澗中石，舉觴酹飛泉。", "懷哉千載人，矯首辭世喧。", "凄凉義熙後，日醉向此眠。", "仰視但青冥，俯聽驚潺湲。", "起坐三太息，涕泗如奔川。", "神馳北闕陰，思屬東海壖。", "丹衷竟莫展，素節空復全。", "低徊萬古情，惻愴顔公篇。", "爲君結茅屋，歲暮當來還。"]}