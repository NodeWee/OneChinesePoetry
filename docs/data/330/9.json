{"author": "朱熹", "period": "宋", "type": "诗", "title": "讀通鑑紀事本末用武夷唱和元韻寄機仲", "paragraphs": ["先生諫疏莫與傳，忠憤激烈號旻天。", "却憐廣文官舍冷，只與文字相周旋。", "上書乞得聊自屏，清坐日對銅爐烟。", "功名馳騖往莫悔，鉛槧職業今當專。", "要將報答陛下聖，矯首北闕還潸然。", "屬詞比事有深意，憑愚護短驚群仙。", "□言未秉太史筆，自幸已執留臺鞭。", "果然敕遣六丁取，香羅漆匣浮桐川。", "陰凝有戒竦皇鑒，陽剝欲盡生玄泉。", "明年定對白虎殿，更誦大學中庸篇。"]}