{"author": "朱熹", "period": "宋", "type": "诗", "title": "屢游廬阜欲賦一篇而不能就六月中休董役卧龍偶成此詩", "paragraphs": ["登車閩嶺徼，息駕康山陽。", "康山高不極，連峰鬰蒼蒼。", "金輪西嵯峨，五老東昂藏。", "想象仙聖集，似聞笙鶴翔。", "林谷下凄迷，雲關杳相望。", "千巖雖競秀，二勝終莫量。", "仰瞻銀河翻，俯看交龍驤。", "長吟謫仙句，和以玉局章。", "疇昔勞夢思，茲今幸徜徉。", "尚恨忝符竹，未愜棲雲房。", "已尋兩峰間，結屋依陽岡。", "上有飛瀑駛，下有清流長。", "循名協心期，弔古增悲凉。", "壯齒乏奇節，頹年矧昏荒。", "誓將塵土蹤，暫寄雲水鄉。", "封章儻從欲，歸哉澡滄浪。"]}