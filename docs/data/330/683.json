{"author": "朱熹", "period": "宋", "type": "诗", "title": "十月上休日遊卧龍玉淵三峽用山谷驚鹿須要野學盟鷗本願秋江分韻得鷗字", "paragraphs": ["匡廬霜天後，不見雲氣浮。", "木葉紅已踈，山顔轉清幽。", "向聞有絕壑，乃在卧龍湫。", "及此遂一徃，幸無烟景愁。", "隮攀欲其深，泉石固所求。", "况有百尺崖，噴雪飛寒流。", "幽岑自回抱，直下鳴青璆。", "便可洗我耳，枕石忘所憂。", "精神共虛廓，方物皆悠悠。", "所恨非獨往，不能恣夷猶。", "仰歎雲間鶴，俯羨谷中鷗。", "先生先我來，結屋陽岡頭。", "虛名付忠武，滅迹慕巢由。", "是間頗足居，不田亦平疇。", "野人種椒橘，崖蜜易歲收。", "西源有老翁，卷舌藏戈矛。", "似學辟世士，乃欲邀聖丘。", "先生且無然，但作一月留。", "俟我有决計，它時卜從游。"]}