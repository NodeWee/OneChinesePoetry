{"author": "朱熹", "period": "宋", "type": "诗", "title": "正月五日欲用斜川故事結客載酒過伯休新居風雨不果二月五日始克踐約坐間以陶公卒章二十字分韻熹得中字賦呈諸同遊者", "paragraphs": ["玄景彫暮節，青陽變暄風。", "忽尋斜川句，感此勝日逢。", "駕言當出遊，一寫浩蕩胸。", "雲物疑異候，凄迷久連空。", "今朝復何朝，頓覺芳景融。", "疇曩庶復踐，隣曲歡來同。", "伊雅一籃輿，連翩數枝筇。", "綠野生遠思，清川照衰容。", "遥瞻西山足，突兀彌畝宮。", "庭宇豁清曠，林園鬰青葱。", "於焉一逍遥，芳樽間鳴桐。", "既爵日樹隠，班荆汀草豐。", "纖鱗動微波，新荑冠幽叢。", "惆悵景易晏，徘徊思無窮。", "願書今日懷，遠寄柴桑翁。", "仰止固窮節，愧茲百年中。"]}