{"author": "朱熹", "period": "宋", "type": "诗", "title": "立秋日同子澄寺簿及僉判教授二同寮星子令尹約周君段君同遊三峽過山房登折桂分韻賦詩得萬字輒成十韻呈諸同遊", "paragraphs": ["抗塵幾何時，猿鶴共悲怨。", "豈知朱墨暇，乃適山水願。", "茲晨秋令初，休沐謹邦憲。", "佳賓忽四來，英僚亦三勸。", "駕言北郭門，謝此旟隼建。", "散目山崔嵬，縱轡路脩蔓。", "凭欄快倒峽，躋壑困脫輓。", "追攀林樾深，歡喜脚力健。", "登高眺遠浦，衆景爭自獻。", "何必仍丹丘，徑欲凌九萬。"]}