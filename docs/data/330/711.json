{"author": "朱熹", "period": "宋", "type": "诗", "title": "淳熙戊戌七月廿九日早發潭溪西登雲谷取道芹溪友人丘子野留宿因題芹溪小隠以貽之作此以紀其事", "paragraphs": ["我來屏山下，奔走倦僮僕。", "亭亭日已中，冠中濕如沐。", "訪我芹溪翁，解裝留憩宿。", "茗碗瀹甘寒，溫泉試新浴。", "抖擻神氣清，散步搘筇竹。", "蘆峰在瞻望，隠隠見雲谷。", "頓覺塵慮空，豁然洗心目。", "君居峴山西，高隠志不俗。", "窗几列琴書，庭皋富花木。", "往來數相過，主賓情意熟。", "開樽酌香醪，謦欬話衷曲。", "從容出妙句，滿幅粲珠玉。", "邀約登赫曦，襟期伴幽獨。", "茲遊得良朋，道義推前夙。", "扁字爲留題，深愧毛錐禿。"]}