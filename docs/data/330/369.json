{"author": "朱熹", "period": "宋", "type": "诗", "title": "遊白鹿洞熹得謝字賦呈元範伯起之才三兄并示諸同遊者", "paragraphs": ["歲月有環周，窮臘忽受謝。", "眷眷山水心，幸此朱墨暇。", "招呼得良友，邂逅成夙駕。", "深尋故轍迹，喜見新結架。", "永懷拾遺公，藏器此待價。", "橫流詩書澤，下及楊李霸。", "炎神撫興運，制作流大化。", "石室萬卷藏，綸言九天下。", "規模未云遠，荒茀良可詫。", "自非賢邑宰，誰復此精舍。", "會當求敕賜，畢願老耕稼。", "更與盡心期，臨流抗風榭。"]}