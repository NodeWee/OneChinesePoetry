{"author": "朱熹", "period": "宋", "type": "诗", "title": "同丘子服游蘆峰以嶺上多白雲分韻賦詩得白字", "paragraphs": ["登巖出囂塵，入谷媚泉石。", "悠然愜幽趣，不覺幾朝夕。", "高尋倦冢頂，舊賞歎陳迹。", "仰慙仙人杖，俯愧謝公屐。", "昨日吾弟來，勇往意無歝。", "今晨蓐食罷，千仞一咫尺。", "心期未究竟，眼界已開闢。", "浮野衆麓青，縈雲兩川白。", "須臾互吞吐，變化已今昔。", "曠若塵慮空，悲哉人境窄。", "平生有孤念，萬里思矯翮。", "感此復沖然，胡爲尚形役。"]}