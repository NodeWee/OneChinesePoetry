{"author": "朱熹", "period": "宋", "type": "诗", "title": "分韻得眠意二字賦醉石簡寂各一篇呈同遊諸兄  其二", "paragraphs": ["天秋山氣深，日落林景翠。", "亦知後騎迫，且復一流憩。", "環瞻峰列屏，迥矚泉下濞。", "永懷仙陸子，久挹浮丘袂。", "于今知幾載，故宇日荒廢。", "空餘醮壇石，香火誰復繼。", "更憐韋刺史，五字有真意。", "虎竹付歸人，悲風起橫吹。", "沉吟向絕迹，浩蕩發幽寄。", "來者知爲誰，念我儻三喟。"]}