{"author": "朱熹", "period": "宋", "type": "诗", "title": "淳熙戊戌七月二十九日與子晦純叟伯休同發屏山西登雲谷越夕乃至而季通德功亦自山北來會賦詩記事以雲卧衣裳冷分韻賦詩得冷字", "paragraphs": ["端筴得幽貞，考槃寄茲嶺。", "未成長往計，抱恨中耿耿。", "秋風吹庭樹，遥夜枕席冷。", "感彼歲序移，慨此心事永。", "明晨發孤興，趣駕向絕境。", "躋攀力雖倦，想象意逾騁。", "雲山一以眺，俯仰疑倒景。", "檢校石田收，眷戀茅屋靜。", "淹留復未遂，外物愧張邴。", "珍重同來人，妙語各清整。", "擊節三嘆餘，超然得深省。"]}