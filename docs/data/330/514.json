{"author": "朱熹", "period": "宋", "type": "诗", "title": "比與鄰曲諸賢修舉歲事携壺石馬追補斜川之遊而公濟適至飲罷首出和陶之句以紀其勝輒亦用韻酬答兼呈諸同遊者請共賦之", "paragraphs": ["皇天分四序，代謝無時休。", "昔人抱孤念，感此成清遊。", "迥眺曾城臯，朗詠斜川流。", "歲月今幾許，長波沒輕鷗。", "眷言撫佳辰，荒尋靡遺丘。", "且復置往事，及茲命高儔。", "縱策聊並歡，飛觥起相酬。", "未知千載下，亦記此日不。", "商歌有遺音，林樂無餘憂。", "但得長如此，吾生復何求。"]}