{"author": "朱熹", "period": "宋", "type": "诗", "title": "奉答景仁老兄贈別之句", "paragraphs": ["古人一去心不傳，舉世誰復知其天。", "奔趨嗜欲名利境，浩蕩勢若飄風旋。", "嗟予慨此其已久，矧復痼疾霾雲烟。", "禪關夜扣手剝啄，丹經晝誦心精專。", "十年齊楚得失裏，醉醒夢覺今超然。", "迷心昧性哂竺學，貪生惜死悲方仙。", "如何懶惰行不力，日月逝矣羲和鞭。", "祇今已□遠玄象，羨子正似方來川。", "何憂功名與事業，但要溥博而淵泉。", "不見君家鼻祖開聖學，照耀今古書三篇。"]}