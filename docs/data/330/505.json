{"author": "朱熹", "period": "宋", "type": "诗", "title": "伏讀致政少傅相公送趙成都佳句兩篇不勝慰幸已次高韻并餞其行而再賦此章以見區區瞻仰之意繕錄拜呈伏乞采覽  其一", "paragraphs": ["歸來寂莫卧漳濱，夢想威容阻再親。", "綠野遥聞花欲語，赤書還喜鴈來賓。", "閑中有句人爭誦，妙處無心物自春。", "行馬不因吾輩設，胸奇猶得話陳陳。"]}