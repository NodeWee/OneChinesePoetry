{"author": "戴復古", "period": "宋", "type": "诗", "title": "王和甫主簿卜地改葬雙親一夕夢到一處風水佳甚及到鴈蕩羅漢寺後山宛如夢中所見及造壙衆石之中獨有一穴僅可容雙棺孝感如此", "paragraphs": ["仇香竭力奉雙親，孝感於天得此墳。", "衆石中藏一抔土，來山面對五峰雲。", "龜鸞遠近參差見，龍虎低昂左右分。", "早見凌雲牡丹現，他年朱紫定紛紛。"]}