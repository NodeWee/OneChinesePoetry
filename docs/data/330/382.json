{"author": "朱熹", "period": "宋", "type": "诗", "title": "元範別後寄惠佳篇清叟次韻見示格律俱高詠歎不置因亦用韻寫呈二兄聊發一笑  其二", "paragraphs": ["五十行過二，雙鬢颯秋草。", "平生素心人，誰與共茲抱。", "今年廬山下，得子恨不早。", "歲月幸同庚，詩書復同道。", "惟應山南北，雲母夜堪擣。", "獨生有先期，迴崖詎難到。", "丹經不我誑，白髮須一掃。", "看公鬚眉蒼，杖鉞督征討。"]}