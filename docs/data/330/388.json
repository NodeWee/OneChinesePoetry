{"author": "朱熹", "period": "宋", "type": "诗", "title": "伏蒙秘閣張丈寵顧下邑并以長篇爲貺降歎之餘牽勉繼韻仰求斤削僭率皇恐", "paragraphs": ["向來滅迹東山東，閉門不問烏雌雄。", "門前有路向塵土，兩足未舉心先慵。", "當時亦有車馬客，此意欲說嗟誰同。", "窮居聊復追仲蔚，篤論何必須劉龔。", "平生故人子張子，相思安得長相從。", "每勞書疏問生死，坐想星宿羅心胸。", "幾年持節漢水上，木牛流馬旌旗紅。", "君王輟饋思頗牧，外庸且訖來朝宗。", "因能過我紫霄下，後乘載得珠簾櫳。", "蒼顔白髮應笑我，曷不飽卧陶窗風。", "開樽鵝池水清激，下馬醮石烟空濛。", "須臾路轉山更好，摩天巨刃排雙峰。", "少看銀河忽倒掛，直欲跳下清泠中。", "南臨匯澤共指點，縹緲貝闕浮珠宮。", "公言平日愛登覽，到此一洗羣山空。", "坐間爲我出奇句，不用遠寄南飛鴻。", "上言雲泉足奇賞，下歎契闊歡相逢。", "紛吾失脚墮世網，乃有此會寧天窮。", "流光過眼驚昨夢，舊約回首羞塵容。", "明朝却上煙艇去，滅沒萬頃追鳬翁。"]}