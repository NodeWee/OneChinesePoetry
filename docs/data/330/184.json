{"author": "朱熹", "period": "宋", "type": "诗", "title": "擇之賢友歸途左顧示以四明酬唱煥爛盈編三復咏嘆想見聚遊之樂輒用黄山即事之韻賦呈擇之兼懷子重老兄順之賢友", "paragraphs": ["十年身卧白雲堆，已分黄塵斷往回。", "不是幽人遺俗去，肯尋流水渡關來。", "三秋風月從頭說，千里湖山覿面開。", "久欲過逢須一快，豈知勞結倍難裁。"]}