{"author": "朱熹", "period": "宋", "type": "诗", "title": "伏蒙制置閣學侍郎示及致政少傅相公送行長句并得竊窺酬和佳篇伏讀之餘不勝慰幸謹次高韻少見愚悃以餞車塵伏惟采矚  其一", "paragraphs": ["公子威名動海濱，四年相與愧情親。", "忽聞黄鉞分全蜀，更祝彤庭列九賓。", "執手便驚成契闊，贈言還喜和陽春。", "政成但祝歸來早，別恨無端莫重陳。"]}