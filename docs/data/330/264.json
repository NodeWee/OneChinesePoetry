{"author": "朱熹", "period": "宋", "type": "诗", "title": "九月六日早發潭溪夜登雲谷翌旦賦此", "paragraphs": ["懷山不能寐，中宵命行軒。", "亭午息畏景，薄暮登危巒。", "峻極踰百磴，縈紆欲千盤。", "行行遂曛黑，月落天風寒。", "羽人候中塗，良朋集林端。", "問我何所迫，而嘗茲險艱。", "疲勞既云極，饑渴不能言。", "投裝卧中丘，幸此一室寬。", "怒號竟永夕，客枕無時安。", "旦起闢幽戶，竹樹青檀欒。", "驚喜非昔覩，披尋得新觀。", "淹留十日期，俯仰有餘歡。", "寄語後來子，勿辭行路難。"]}