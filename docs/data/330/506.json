{"author": "朱熹", "period": "宋", "type": "诗", "title": "伏讀致政少傅相公送趙成都佳句兩篇不勝慰幸已次高韻并餞其行而再賦此章以見區區瞻仰之意繕錄拜呈伏乞采覽  其二", "paragraphs": ["一旦高辭將相權，身名從此慶雙全。", "人誇迹已風塵外，誰道心遊日月邊。", "未許前賢專晚節，更將餘事發春妍。", "君王若要詢黄髮，便好臨雍促肆筵。"]}