{"author": "朱熹", "period": "宋", "type": "诗", "title": "雪中與林擇之祝弟登劉園之宴坐巖有懷南嶽舊遊賦此呈擇之屬和并寄敬夫兄", "paragraphs": ["風雪集歲晏，掩關聊自休。", "今辰展遐眺，倚此寒巖幽。", "同雲暗空室，皓彩迷林丘。", "崩奔小澗歇，飛舞增綢繆。", "仰看鸞鶴翔，俯視江漢流。", "乾坤有奇變，澒洞驚兩眸。", "三酌不自溫，倚杖空冥搜。", "悲歌動華薄，璀璨忽滿裘。", "向來一杯酒，浩蕩千里遊。", "亦復有茲賞，微言寄清酬。", "解携今幾許，光景逝不留。", "懷人眇山嶽，省己紛愆尤。", "對此奇絕境，一歡生百憂。", "茫然發孤詠，遠思誰能收。"]}