{"author": "朱熹", "period": "宋", "type": "诗", "title": "九日奉陪高州史君莆陽別駕會稽丞公善化明府仲衡詩伯并屈子美元範二兄及郡中諸文武同登紫霄絕頂南望江湖北眺淮甸少快心目既歸又得仲衡佳篇句法清麗情致悽惋三復不勝起予之歎謹次韻呈請皆賦之以紀一時之盛甚惠甚望", "paragraphs": ["此日登高處，千巖錦樹稠。", "無人嘲落帽，有客賦悲秋。", "忽忽塵中老，怱怱物外遊。", "江湖空極目，不盡古今愁。"]}