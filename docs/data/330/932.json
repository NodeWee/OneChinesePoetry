{"author": "戴復古", "period": "宋", "type": "诗", "title": "安豐倅李華被旨監軍入閩討賊華身督諸將先破賊巢穴所鄉輒勝招捕使之成功監軍之力居多守汀州四年民頼以安有應變壓難之才僕遊汀邵間實知其詳爲賦二首  其一", "paragraphs": ["三年壯士起淮濆，賈勇從公定七閩。", "在昔猩鼯中夜嘯，而今桃李萬山春。", "臨危性命輕如葉，破敵機鋒妙若神。", "自此南人不知反，使君還亦是天人。"]}