{"author": "朱熹", "period": "宋", "type": "诗", "title": "伏蒙致政少傅相公寵賜寄題武夷精舍詩一首拜受捧讀不勝仰歎無以自見區區感幸之誠輒繼高韻繕寫拜呈冒瀆威尊下情恐悚之至", "paragraphs": ["望斷鈞天白玉都，石田茅屋詎應無。", "况蒙一字榮褒衮，便覺千峰勝畫圖。", "舊弼詩情高綠野，狂奴心事只風雩。", "蒲輪幾日符嘉夢，恰有流霞酒一壺。"]}