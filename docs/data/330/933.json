{"author": "戴復古", "period": "宋", "type": "诗", "title": "安豐倅李華被旨監軍入閩討賊華身督諸將先破賊巢穴所鄉輒勝招捕使之成功監軍之力居多守汀州四年民頼以安有應變壓難之才僕遊汀邵間實知其詳爲賦二首  其二", "paragraphs": ["英雄疎畧書生腐，守調如公天下無。", "眼底紛紛付談笑，胸中事事有規模。", "從他要路爭馳轂，獨坐偏州再剖符。", "平寇功成在誰手，亂山深處問樵夫。"]}