{"author": "朱熹", "period": "宋", "type": "诗", "title": "卧龍之遊得秋字賦詩紀事呈同遊諸名勝聊發一笑", "paragraphs": ["躡石度急澗，窮源得靈湫。", "谽谺兩對立，噴薄中怒投。", "何年避人世，結屋棲巖陬。", "嘉名信有託，故迹誰能求。", "我來一經行，凄其仰前脩。", "鄰翁識此意，伐木南山幽。", "爲我立精舍，開軒俯清流。", "多岐諒匪安，一壑真良謀。", "解組云未遂，驅車且來遊。", "嘉賓頗蟬聯，野䔩更獻酬。", "飲罷不知晚，欲去還淹留。", "躋攀已別峰，窺臨忽滄洲。", "下集西澗底，沉吟樹相樛。", "玉淵茗飲餘，三峽空尊愁。", "懷賢既伊鬰，感事增綢繆。", "前旌向城郭，回首千峰秋。"]}