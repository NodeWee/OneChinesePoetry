{"author": "朱熹", "period": "宋", "type": "诗", "title": "伏承示及毛公平仲墓銘且索挽詩熹不及識毛公而愛重其文舊矣義不可辭顧已不及其虞殯姑以數句題於墓銘後幸辱裁訂或轉而致之其家幸甚", "paragraphs": ["毛公神仙骨，誤落世網中。", "髫齔出奇語，砉然驚乃翁。", "弱齡翰墨場，不言已收功。", "亭亭絕世姿，皎皎冰雪容。", "顧步一長嘯，笙鶴翔秋空。", "調高聽者稀，老去竟不逢。", "一朝謝塵濁，泠然跨剛風。", "回頭叫安期，舉手邀韓終。", "千秋有遺想，一往無留蹤。", "平生故人心，灑涕銘幽宮。", "斯人不可見，斯文鬼神通。"]}