{"author": "董嗣杲", "period": "宋", "type": "诗", "title": "杜陵至節後詩有遠在劍南思洛陽句予客九江遠過興國至後忽動西湖之感口占實情得四韻何當神交杜陵於夢寐中必亦一笑也", "paragraphs": ["杜陵曾吟至後詩，我今客遠愁歸遲。", "蜀中想重洛陽憶，江上亦起錢塘思。", "地異心同一今古，風饕雪虐共路岐。", "西湖何殊灞橋趣，亟歸乘興無復疑。"]}