{"author": "蒲壽宬", "period": "宋", "type": "诗", "title": "登師姑巖見城中大閲恍如陣蟻因思舊從戎吏亦其中之一蟻感而遂賦", "paragraphs": ["晨起捫層巔，蒼茫見塵市。", "鼙鼓生逺陴，壺蠭在幽耳。", "遥知細柳屯，于時閲軍士。", "俯彼萬鎧羣，微哉一窖蟻。", "初集如慕羶，俄擁如聚米。", "或圓如旋磨，或方如緣几。", "隠隠床下聲，牛鬬差可擬。", "未熟黄粱間，忽憶大槐裏。", "昔在羣蟻中，不知蟻是已。", "長揖謝孫穰，微笑辭翦起。", "蠻觸胡爲哉，鷄蟲今已矣。", "醉眼未醒時，此真尺與咫。", "更陟最上頭，須彌亦芥子。"]}