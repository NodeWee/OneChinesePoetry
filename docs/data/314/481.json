{"author": "董嗣杲", "period": "宋", "type": "诗", "title": "坐暑病初招汪學老醫次招黄平齋兩公枘鑿之甚病者反取多事而黄終奏藥績因有中秋共醉之約漫述長句", "paragraphs": ["卧病不知暑，况在英溪隅。", "入京涉夜航，藥物艱所需。", "汪公業於醫，其實真癯儒。", "醫故不違理，非但以理拘。", "覽鏡面百皺，半月怯步趨。", "積憂那得解，肌瘠徒長吁。", "兹晨近秋中，疲憊憑杖扶。", "忽枉黄公駕，慰此困櫪駒。", "指我傴僂形，旦暮耽書劬。", "病源肇於心，證與芝术殊。", "所嗟露電如，滿歲罹艱虞。", "寒暑復見宼，閻浮可久圖。", "行止任天造，其或誚以迂。", "凉軒聆欬唾，眷眷非世娛。", "浮榮信飄風，况復假合軀。", "墮落焦熬坑，難煉六一爐。", "感公致湯饋，瀹盞浮雪腴。", "仙傳起死劑，頓醒爪髮枯。", "西風捲茅屋，篝燈竹窗孤。", "蔬腸轉陽脉，趣向歸酒壺。", "誰傳病退舍，可奈流俗徒。", "汪黄信可人，彼此皆枌榆。", "往締中秋盟，未卜月有無。", "因拈二公姓，激我懐東都。"]}