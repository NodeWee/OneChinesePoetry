{"author": "董嗣杲", "period": "宋", "type": "诗", "title": "夜泊富池", "paragraphs": ["望窮破寺樓，趁月沙岸泊。", "更深河漢淡，砧□出籬落。", "凄然不得睡，俄頃風作惡。", "遥程已不計，心膽尚隕穫。", "移舟傍深纜，穏借今宵託。", "不須嘆邅迴，所苦在離索。", "知身寄何處，只得呼樽酌。", "波濤曉方定，掀篷卸空槖。", "託目祠宇新，榱桷燦丹堊。", "共指甘王靈，古墓出林薄。"]}