{"author": "董嗣杲", "period": "宋", "type": "诗", "title": "自富池江入興國軍港留三日歸回舟捷甚摭實寫意", "paragraphs": ["到此未入郡，入郡由别港。", "不意好奇人，黄堂争說項。", "說項非所私，况無適時資。", "驅馳靡所憚，重苦登覧悲。", "開慶擾攘後，民力未通透。", "如斯斗底郡，俗習因仍陋。", "只今良二千，懇惻出心田。", "耕桑匝原野，謡頌周市廛。", "遡舟走麾下，容光託假借。", "坐卧寄酸吟，轉首已三夜。", "將行慰我深，語語吐直心。", "發笑酌我酒，垂情餉我金。", "平生慨可至，毋若此急義。", "忍違離荒津，陸行且無地。", "秋寒筋骨疲，風雨更厄之。", "病亦坐酒困，樂在遇已知。", "下水浩然涉，出港何其捷。", "及門祗霎時，不想無吏接。"]}