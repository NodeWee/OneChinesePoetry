{"author": "董嗣杲", "period": "宋", "type": "诗", "title": "甲戌八月初九夜武康山中洪水驟發越十日漕司檄往檢澇", "paragraphs": ["甲戌纒國哀，時屬秋八月。", "近輔餘英山，洪水中夜發。", "狼藉徹句雨，拔地殊飄忽。", "滔天肆奔迸，變幻起𡷾崒。", "徒步登縣樓，浩渺沉林樾。", "妖氛混澤氣，勢極火燄突。", "綿亘山下鄉，逃難想顛蹶。", "晨興雨更澍，邑屋已隉杌。", "髙跳空刺腸，何異覩溟渤。", "飄屍不可計，强者布竹筏。", "棲危或得命，其奈服食闕。", "號天天不聞，不若就滅没。", "瀑派裂青山，溪岸奔屍骨。", "杵臼埋虚沙，蛇虺出深窟。", "邊方乘孔殷，糜爛事征伐。", "民生不奠枕，復罹此酷罰。", "隠憂非一端，國脉存如髮。", "檢澇亦具文，民力各已竭。", "豈知坐困窮，終歲常矻矻。", "奉行亦漫爾，持論敢躐越。", "步步涉坑塹，路梗勞輿卒。", "歸愁强就床，魂夢隨恍惚。"]}