{"author": "董嗣杲", "period": "宋", "type": "诗", "title": "武康防風王廟前入西鄉山中曠遊歸看邑志偶成", "paragraphs": ["苕溪直西山嶙峋，莫干矗空參北辰。", "荒村去縣未甚逺，日落將盡埋紅輪。", "羈人憩此醉徒御，僻壤曾際神禹巡。", "敝祠古木質擁腫，色泥癡塑防風身。", "遥遥石徑險如棧，芒屨掣足移換頻。", "狂貪遊歴不顧倦，肯因巇嶮嗟迷津。", "錦卷要演江海思，拍塞景物描天真。", "偶繙邑志寧訛舛，下筆希古今無人。"]}