{"author": "董嗣杲", "period": "宋", "type": "诗", "title": "天池寺夜與主僧覺翁圓上共坐談浯溪山水之勝信筆因贈長句", "paragraphs": ["空雲駕我登天池，江山秋渺無津涯。", "涉溪驀棧借杖藜，光景體認歸裁詩。", "崢嶸寺門窩風低，塔鈴喧風際天吹。", "方丈軒檻供毗尼，老僧喜氣揚鬚眉。", "浮屠名紀主簿題，偶拈椽筆書年時。", "秋稜初勁樹葉飛，蜀錦糝綴斜陽枝。", "文殊閣上爇香遲，天燈熒煌放者誰。", "暗中拾取懐袖携。", "一燈一葉光陸離，千古此奇不可知。", "獨此闌干納此奇，月落泉響松籟迷。", "畏寒蚨坐身如癡，覺禪論徤能祛疑。", "傷今悼古涕交頥，自矜夙抱山水資。", "曾爲浯溪强住持，浯溪溪上波渺瀰。", "波濤衝撞天寶碑，寺門廢圯日就衰。", "急拾斷碣分龜支，二水八景猶紛披。", "浮蹤又向廬山羈，殘骸未散挈鉢棲。", "所至殊忍弔迹遺，浯溪誰究稔禍妃。", "有唐立見宗社危，陵廟棄擲奔峩嵋。", "最苦杜陵嗟流移，元郎頌公雅可禆。", "大書紀勒中興辭，讀之憤悱生悽悲。", "平生未采湘江蘺，聞此幽妍空心期。", "覺翁泥古多發揮，逆知流輩莫我追。", "回思太史過浯溪，曾有野僧相追隨。", "儻如覺翁能投機，太史肯以庸目之。", "夜寒燈花糝臺欹，無酒可滌吟腸饑。", "推窗下望夕烽微，東西天地猶旌旗。"]}