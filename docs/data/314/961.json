{"author": "楊萬里", "period": "宋", "type": "诗", "title": "劉寺展繡亭上與尤延之久待京仲遠不至再相待於靈芝寺", "paragraphs": ["南山十日菊，秋酌有前諾。", "東省三同舍，山行何用約。", "也復相丁寧，彼此撥忙著。", "清晨到劉寺，寸步輒倚薄。", "望君久未來，細意揀巖壑。", "上到展繡亭，聊復休倦脚。", "回覽西湖天，向我懷中落。", "山幽人轉孤，境勝情反惡。", "昔賢願獨往，對影誰與樂。", "或者欣羣遊，避喧那可却。", "我隨梁溪叟，觴次饒驩謔。", "坐無山浦翁，談間頓蕭索。", "斜陽更待渠，小向靈芝泊。"]}