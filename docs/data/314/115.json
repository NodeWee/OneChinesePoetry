{"author": "董嗣杲", "period": "宋", "type": "诗", "title": "予辛酉春哭鍾松巖於餘杭靈溪壬戌春於江州馬頭渡得家問知田耕月亦爲古人因述長句", "paragraphs": ["去春哭鍾子，奔走餘杭路。", "今春哭田生，棲遲九江渡。", "在家在客中，兩友兩春訃。", "伊誰奪天年，有天不可籲。", "老淚無由制，立見眼隔霧。", "風晴江氣暖，日夕山色暮。", "髣髴懐清揚，同遊散幽步。", "百年屈指頃，浮生草頭露。", "憑高悄無人，我鬢亦非故。", "何當歸西湖，往拜二公墓。"]}