{"author": "金履詳", "period": "宋", "type": "诗", "title": "景定甲子夏五三日王希夷兄有弄璋之慶是時希夷尚在歲寒堂報至以曆推之日在參月在東井火在天西北魯齋先生曰此卿相之命也越七日希夷煮餅歲寒諸朋友與焉桐陽金履祥吉甫爲詩以賀", "paragraphs": ["七日已叨湯餅客，幾時親賞寧馨兒。", "有崇佛子于今見，王氏多佳自古奇。", "培養慶源惟一善，流傳家學有餘師。", "異時才氣須名世，莫負先生卿相期。"]}