{"author": "董嗣杲", "period": "宋", "type": "诗", "title": "由京買航還武康夜泊中途因醉曉還邑中摭實有賦", "paragraphs": ["上船且偃卧，月出攬衣起。", "周覽郊原曠，肆毒暑未已。", "河漢水色浄，身寄圖畫裏。", "幽情苦跋涉，未克安所止。", "憶蕩西湖舟，白蓮弄清泚。", "歌聲透夜響，鉅麗瀛蓬比。", "景絕四無人，風揺六橋水。", "今如夢中覺，乍離官河觜。", "板橋餘店燈，酒旗三尺紙。", "狂來發興深，野航暫時艤。", "崖凉勝埋篷，獨信橋闌倚。", "倐然想歸程，便遲二十里。", "醉眼忘離津，風順差可喜。", "入邑日已髙，不掩罍之恥。", "因感孤生浮，若此能幾耳。"]}