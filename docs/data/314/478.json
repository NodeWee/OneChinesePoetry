{"author": "董嗣杲", "period": "宋", "type": "诗", "title": "趙南康可齋築屋武康孟保園池喬木極有思致東野故廬藉以表出感古傷今成重遊三十韻", "paragraphs": ["東野英溪英，妙寄寒苦詩。", "里社今有井，誰構亭覆之。", "想彼異代賢，孤標奪葳蕤。", "可齋出帝冑，結廬探幽奇。", "分符廬山陽，歸葺園與池。", "髙懐敦薄俗，萬象共眇窺。", "惟憐時不與，舟壑忽夜移。", "身世付永擯，逸駕淪西馳。", "我此偶竊稍，荏苒垂三朞。", "兩獲憩絕境，真與浮世遺。", "牽裾古木底，洗屐官溪湄。", "想像貞曜公，淪落長安時。", "壯心侔元造，瀝思抽肝脾。", "衰謝入硬語，難以好爵縻。", "此鄉所自出，指點餘芳茨。", "相去五百年，隨勝營詩詞。", "清揚藉發揮，昧者迷藩籬。", "孟公能歸歟，趙侯今已而。", "罷酒聞清彈，眼在空涕洟。", "孰能經始初，欲綿無窮期。", "再傳至斯荒，曠望逝水悲。", "丘壑漫獨存，豈不重爾思。", "拘情失寢處，觸事逢乖離。", "無端菊帽破，不管西風吹。", "俛仰興替間，惟餘鷗鷺知。", "心遥歲年遒，行將謝塵羈。", "我窮吟更窮，逐逐亦已疲。", "有愧快士志，名盛位任卑。", "制愁遊學宫，弗讀國朴碑。", "四顧雲樹蒼，雅道誰扶持。"]}