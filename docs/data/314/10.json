{"author": "金履詳", "period": "宋", "type": "诗", "title": "唐丈命玉澗僧畫金華三洞爲圖障壽母玉澗有詩約和其韻", "paragraphs": ["金華高哉幾千丈，翠壁重巒不可上。", "上下飛潛靈液通，朝暮煙雲姿萬狀。", "我聞元女蟠金鼎，至今遺粒猶可餉。", "又聞仙姑駕銀鹿，至今瑶田印層嶂。", "金華本是東南奇，未數劍門天下壯。", "有時笙簫響青雲，猶疑幢節迎仙仗。", "自古長生端有術，飄颻羣仙尚無恙。", "祗今洞天雙龍飛，何處華表聲清喨。", "誰將此山真面目，盡收奇偉歸圗障。", "居然岡阜北堂前，未須屣履勤敖放。"]}