{"author": "无名氏", "period": null, "type": "词", "title": "六州", "paragraphs": ["齐天宇，四海洽淳风。", "接宝胄，垂真检，景祚无穷。", "成玉牒、日观归功。", "冀野升方鼎，上由崇。", "钦桧井、云跸巡东。", "国本震为宫。", "乾文焕炳，真祠曲密，重祥叠瑞，琼蕴降高穹。", "膺丕烈，虔心建垂鸿。", "询吉士，郊兆执玉荐衷。", "锺律应、云物迎空。", "乐和轮。", "嘉气葱葱。", "天神来降发冲融。", "玉烛四时通。", "星回金辂雷作解，昆被惠，亿载帝基隆。"]}