{"author": "无名氏", "period": null, "type": "词", "title": "十二时・忆少年", "paragraphs": ["母仪下，国祚和平。", "玉帛凑寰瀛。", "尤祥极瑞，茂实英声。", "两耀比皇明。", "昭孝飨、躬荐精诚。", "祥并保佑洽由庚。", "和乐遍怀生。", "柔远能迩，海宇永澄清。", "复曾城。", "宝册受鸿名。", "绵龙绪，十治同齐圣。", "至治播欢声。", "止戈为武，顿纲搜英。", "察万物人情。", "损服御、不尚瑛琼。", "俗怀生动，修文考制，颛法上天明。", "地不爱宝，人不爱其诚。", "帝图宏。", "寿岳永峥。"]}