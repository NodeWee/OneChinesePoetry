{"author": "无名氏", "period": null, "type": "词", "title": "沁园春", "paragraphs": ["山驿萧疏，水亭清楚，仙姿太幽。", "望一枝颖脱，寒流林外，为传春信，风定香浮。", "断送光阴，还同昨夜，叶落从知天下秋。", "凭阑处，对冰肌玉骨，姑射来游。", "无端品笛悠悠。", "似怨感长门人泪流。", "奈微酸已寄，青青杪，助当年太液，调鼎和馐。", "樵岭渔桥，依稀精彩，又何藉纷纷俗士求。", "孤标在，想繁红闹紫，应与包羞。"]}