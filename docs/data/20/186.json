{"author": "无名氏", "period": null, "type": "词", "title": "万年欢", "paragraphs": ["天气严凝，乍寒梅数枝，岭上开拆。", "傅粉凝脂，疑是素娥妆饰。", "先报阳和信息。", "更雪月、交光一色。", "因追念，往日欢游，共君携手同摘。", "别来又经岁隔。", "奈高楼梦断，无计寻觅。", "冷艳寒容，啼雨恨烟愁湿。", "似向人前泪滴。", "怎不使、伊家思忆。", "惟只恐，寂寞空枝，又随昨夜羌笛。"]}