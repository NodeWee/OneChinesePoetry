{"author": "无名氏", "period": null, "type": "词", "title": "喜迁莺", "paragraphs": ["霜凝雪，正斗标临丑，三阳将近。", "万木凋零，群芳消歇，禁苑有梅初盛。", "异香似薰沈水，素色瑞如玉莹。", "人尽道，第一番，天遣先占春信。", "标韵。", "尤耿耿。", "月观水亭，谁解怜疏影。", "何逊扬州，拾遗东阁，一见便生清兴。", "望林止渴功就，不数夭桃繁杏。", "岁寒意，看结成秀子，归调商鼎。"]}