{"author": "无名氏", "period": null, "type": "词", "title": "贺新郎", "paragraphs": ["天意扶炎宋。", "为吾皇、维衡狱孕，长沙星梦。", "社稷勋庸天地窄，不数智名功勇。", "要自有、胸中妙用。", "擎着东南一柱，看边民、买犊归耕种。", "官职易，此身重。", "黄封已见传宣送。", "却春来、洪钧初转，紫枢归拱。", "岁岁玉楼春处，慧质明妆环拥。", "正弟劝、兄酬欢纵。", "一寸丹心坚似铁，待磨崖、勒就浯溪颂。", "龙尾道，接天踵。"]}