{"author": "无名氏", "period": null, "type": "词", "title": "六州", "paragraphs": ["承皇统，天地洽清宁。", "熙帝载，建民极，百度推明。", "崇让肄、博考儒经。", "游豫腾谣诵，星跸天行。", "留绀宇、顺拜金庭。", "兆庶动欢声。", "灵心上达，卿云成盖，祥风袭物，瑞日耀园清。", "列圣孝德被寰瀛。", "就阳位协吉，周正俨簪缨。", "交对越群灵。", "皇威赫奕盛仪成。", "徽册受鸿名。", "鸡竿肆赦，鸳行均庆，飞浸泽，期万保升平。"]}