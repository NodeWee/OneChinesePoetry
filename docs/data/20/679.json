{"author": "无名氏", "period": null, "type": "词", "title": "壶中天・念奴娇", "paragraphs": ["日长晴昼。", "厌厌地、懒向窗前绣。", "因倚屏风无意绪，□把眉儿双皱。", "似醉还醒，才眠又起，频拈梨花嗅。", "看他儿女，闲寻百草来斗。", "相思能几何时，料归期不到，清和时候。", "生怕鸳鸯香被冷，旋沈檀薰透。", "欲把单衣，鼎新裁翦，又怕供春瘦。", "试看今夜，孤灯还有花否。"]}