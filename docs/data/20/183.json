{"author": "无名氏", "period": null, "type": "词", "title": "摸鱼儿", "paragraphs": ["岁华向晚，遥天布同云，霁雪轻飞。", "前村昨夜漏春光，楚梅先放南枝。", "叹东君运巧思。", "裁琼镂玉妆繁蕊。", "花中偏异。", "解向严冬逞芳菲。", "免使游蜂粉蝶戏。", "梁台上，汉宫里。", "殷勤仗、高楼羌管休吹。", "何妨留取凭阑干，大家吟玩欢醉。", "待明年，念芳草、王孙万里。", "归未得、仙源应是。", "又被花、开向天涯，泪洒东风对桃李。"]}