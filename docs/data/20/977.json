{"author": "无名氏", "period": null, "type": "词", "title": "十二时・忆少年", "paragraphs": ["嘉亨运，璇历均调。", "光烈遇唐尧。", "珍图缘错，垂锡乾霄。", "封岱顺车杓。", "修合答、万玉来朝。", "瑞丕昭。", "构宇结瑛瑶。", "虚气下仙飚。", "钦崇道祖，舆驾动临谯。", "整銮镳。", "郊报厚黎苗。", "均纯贶，渗漉咸滋液，能事播欢谣。", "继明缵绪，缓赋轻徭。", "京庾比丰饶。", "勤中昃、采善询荛。", "五风飘。", "授人时吏正，休马橐兵销。", "良肱隆栋，助化率皇僚。", "德声遥。", "懿铄简书标。"]}