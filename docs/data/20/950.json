{"author": "无名氏", "period": null, "type": "词", "title": "六州", "paragraphs": ["千载运，宝业正遐昌。", "钦至道，崇明祀，盛礼迈前王。", "銮辂动，万骑腾骧。", "驰道纷彩仗，瑞日煌煌。", "奉秘检、玉羽群翔。", "非雾满康庄。", "躬朝真馆，齐心绎思，顺风俯拜，奠酒萧芗。", "精衷达，飚轮降格昭彰。", "回羽旆，驻雕辇，旧地访睢阳。", "亭清庙、孝德辉光。", "届灵场。", "星罗万国璋。", "陈牲币、金石锵洋。", "景福降穰穰。", "垂衣法坐，恩覃群品，庆均海宇，圣寿保无疆。"]}