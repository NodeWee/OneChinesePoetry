{"author": "无名氏", "period": null, "type": "词", "title": "念奴娇", "paragraphs": ["今年秋早，似常年、人世光阴如电。", "君看老仙风度别，绿发芳瞳长健。", "细数平生，三千功行，一一修持遍。", "通明殿上，钧天张乐高燕。", "应似六一先生，神清之洞，万仞苍苔藓。", "少待中原开霁了，一片闲云舒卷。", "姹女炼成，婴儿养就，坐阅蓬莱浅。", "青霄笙鹤，也应回顾鸡犬。"]}