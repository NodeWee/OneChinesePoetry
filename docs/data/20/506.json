{"author": "无名氏", "period": null, "type": "词", "title": "绛都春", "paragraphs": ["寒阴渐晓。", "报驿使探春，南枝开早。", "粉蕊弄香，芳脸凝酥琼枝小。", "雪天分外精神好。", "向白玉堂前应到。", "化工不管，朱门闭也，暗传音耗。", "轻渺。", "盈盈笑靥，称娇面、爱学宫妆新巧。", "几度醉吟，独倚栏干黄昏後。", "月笼疏影横斜照。", "更莫待、单于吹老。", "便须折取归来，胆瓶顿了。"]}