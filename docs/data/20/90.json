{"author": "无名氏", "period": null, "type": "词", "title": "沁园春", "paragraphs": ["小阁深沈，寸心怀感，暗忆旧时。", "念母兄贫窘，姻亲劝诱，一身权作，七岁为期。", "及到门阑，小君猜忌，如履轻冰愁过违。", "多磨难，是房中诟骂，堂上鞭笞。", "堪悲。", "命运乖衰。", "甚长个孩儿朝夜啼。", "叹此生缘业，两餐淡薄，无时无泪，如醉如痴。", "暗里相逢，低声说与，此个恩情休谩为。", "须知道，联难为夏竦，不易张祁。"]}