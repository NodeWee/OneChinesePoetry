{"author": "无名氏", "period": null, "type": "词", "title": "花心动", "paragraphs": ["碧瓦朱甍，销千门沈沈，丽日初旭。", "画栋暗尘，锦瑟空弦，窈窕故窗红绿。", "御柳宫花依然好，春不管、为谁妆束。", "翠华远，风光尽属，野樵夷牧。", "指似行人恸哭。", "尚能道、先朝圣游不足。", "凤辇路荒，龙沼波乾，犹有弃珠遗玉。", "禁廊人静风琴响，只疑是、霓裳遗曲。", "断魂晚，寒鸦又啼古木。"]}