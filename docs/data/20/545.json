{"author": "无名氏", "period": null, "type": "词", "title": "酹江月・念奴娇", "paragraphs": ["阳春歌阙，正玉梅翻雪，江涛如海。", "秀孕东阳山水，果诞黑头元宰。", "早蹋天扉，洪钧独运，嘉会符千戴。", "衔杯乐圣，不妨机务聊解。", "且恁笑弄云泉，太平勋业，说与苍生须在。", "闻道槐庭虚位久，天意端如有待。", "衮绣来时，渔蓑脱取，留我他年晒。", "良辰一笑，醉乡天地宽大。"]}