{"author": "无名氏", "period": null, "type": "词", "title": "折红梅", "paragraphs": ["睹南翔征雁，疏林败叶，凋霜零乱。", "独红梅、自守岁寒，天教最後开绽。", "盈盈水畔。", "疏影蘸、横斜清浅。", "化工似把，深色胭脂，怪姑射冰姿，剩与红间。", "谁人宠眷。", "待金锁不开，凭阑先看。", "曾飞落、寿阳粉额，妆成汉宫传遍。", "江南风暖。", "春信喜、一枝清远。", "对酒便好，折取奇苞，拈清香重嗅，举杯重劝。"]}