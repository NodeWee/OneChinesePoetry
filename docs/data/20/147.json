{"author": "无名氏", "period": null, "type": "词", "title": "喜迁莺", "paragraphs": ["南枝向暖。", "乍秀出庾岭，梅英初吐。", "玉颊轻匀，琼腮微抹，姑射冰容相许。", "几回立马凝伫，影映寒光霜妒。", "□尽占，在百花头上，严冬独步。", "芳华春意早，昨夜一番，雪里开无数。", "万蕊千梢，铅堆粉污，总是化工偏赋。", "月明暗香浮动，休使龙吟声苦。", "且留取。", "待时时，频倚阑干重顾。"]}