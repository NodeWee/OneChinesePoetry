{"author": "无名氏", "period": null, "type": "词", "title": "沁园春", "paragraphs": ["国步多艰，民心靡定，诚吾隐忧。", "叹浙民转徙，怨寒嗟暑，荆襄死守，阅岁经秋。", "虏未易支，人将相食，识者深为社稷羞。", "当今亟，出陈大谏，箸借留候。", "□□迂阔为谋。", "天下士如何可籍收。", "况君能尧舜，臣皆稷契，世逢汤武，业比伊周。", "政不必新，贯仍宜旧，莫与秀才做尽休。", "吾元老，广四门贤路，一柱中流。"]}