{"author": "无名氏", "period": null, "type": "词", "title": "导引", "paragraphs": ["绵区浃宇，三万里封疆。", "躬稼穑重光。", "神宗昔举殊尤礼，今复睹吾皇。", "先农祀罢东郊晓，玉趾染游场。", "三推初毕公卿遍，从此万斯箱。", "务农敦本。", "自古属明王。", "文册布彝章。", "吾皇睿圣躬千亩，将欲积神仓。", "去年宿雪田膏极，黛耜应农祥。", "尧郊击壤迎归辂，解雨遍遐荒。"]}