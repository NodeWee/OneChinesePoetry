{"author": "无名氏", "period": null, "type": "词", "title": "水龙吟", "paragraphs": ["昔人风调谁高，二疏盛日还乡里。", "公卿祖道，百城图画，争传佳事。", "闻自垂车日，都门外、送车凡几。", "今世无工画，署之勿道，煌处、烛青史。", "佳甚东阳山水。", "是昔时、钓游某地。", "风流脱似，洛中耆老，一人而已。", "好为霞觞，正庭阶、彩衣荣侍。", "便明朝有诏，启门解说，值先生醉。"]}