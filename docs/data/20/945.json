{"author": "无名氏", "period": null, "type": "词", "title": "导引", "paragraphs": ["民康俗阜，万国乐升平。", "庆海晏河清。", "唐尧禹舜垂衣化，讵比我皇明。", "九天宝命垂丕贶，云物效祥英。", "星罗羽卫登乔岳，亲告禅云亭。", "我皇垂拱，惠化洽文明。", "盛礼庆重行。", "登封降禅燔柴毕，天仗入神京。", "云雷布泽遍寰瀛。", "遐迩振欢声。", "巍巍圣寿南山固，千载贺承平。"]}