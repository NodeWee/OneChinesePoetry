{"author": "无名氏", "period": null, "type": "词", "title": "十二时・忆少年", "paragraphs": ["享嘉会，万宇欢康。", "圣化迈陶唐。", "元符锡命，天鉴昭彰。", "徽号奉琳房。", "陈缛礼、献岁惟良。", "耀旗章。", "翠辇驻仙乡。", "睿意极齐庄。", "仙衣渥采，玉册共荧煌。", "荐芬芳。", "飚驭降灵场。", "回云罕，尊祖趋仙宇，金石韵锵洋。", "聿朝清庙，躬奠瑶觞。", "报本国之阳。", "执笾豆、列侍貂。", "对穹苍。", "洪恩霈夷夏，大庆浃家邦。", "垂衣紫极，圣寿保遐昌。", "集祺祥。", "地久与天长。"]}