{"author": "无名氏", "period": null, "type": "词", "title": "沁园春", "paragraphs": ["阊阖初开，羽葆来从，斗畔天南。", "看长身玉立，精神耿耿，风姿冰冷，琼佩珊珊。", "政数龚黄，才称屈宋，君合居其伯仲间。", "犹堪庆，早恩沾令子，新著朝冠。", "东园。", "未即开藩。", "且乡曲吾曹共往还。", "向棋边几见，烂柯樵客，琴中时写，流水高山。", "野鹤立阶，灵龟支坐，修竹梅花伴岁寒。", "荣华事，有传家从橐，立上清班。"]}