{"author": "无名氏", "period": null, "type": "词", "title": "六州", "paragraphs": ["炎灵永。", "长乐助文明。", "居靖懿，敷皇化，四海升平。", "慈是宝、万物怀生。", "耀德不观兵。", "大治欢声。", "金辂饬、藻卫天行。", "春色满皇京。", "登歌清庙，神祈顾飨，玉纯精。", "亿万载持盈。", "膺天贶。", "尤祥纷委来呈。", "木连芝三秀，玉烛协和平。", "仲春月、万杏初荣。", "整羽卫葱衡。", "亲款神明。", "九韶叠奏罄箫笙。", "上以继咸英。", "黄流玉瓒，殊庭，宸仪回复，景遍寰瀛。"]}