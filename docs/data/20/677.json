{"author": "无名氏", "period": null, "type": "词", "title": "多丽", "paragraphs": ["日初长，宝炉一缕沈烟。", "绿阴新，垂杨亭榭，知谁巧擘香绵。", "有时共、落红零乱，有时共、芳草留连。", "只道无情，那知有意，几回飞过绮窗前。", "人争讶，艳阳三月，乾雪舞晴天。", "游丝外，不堪燕掠，无奈蜂黏。", "那小鬟、忒娇劣，镇日地、倚阑干。", "轻吹处、樱桃的的，闲拈处、笋指纤纤。", "爱点猩罗，装成粉缬，嗔人不许放朱帘。", "端相好、蓦然风起，特送上秋千。", "明朝看，池塘雨过，萍翠应添。"]}