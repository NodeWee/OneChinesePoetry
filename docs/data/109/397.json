{"author": "毛滂", "period": "宋", "type": "诗", "title": "孫使君見招以不茹葷得醉因過南禪老飯小休庵中作此詩寄之", "paragraphs": ["城南病客食不足，日與天隨爭把菊。", "饑腸昨作細泉響，豈識韭虀并豆粥。", "五州自有定遠侯，虎頭燕頷飛食肉。", "門前麴封何足道，酒出兵厨瀉春瀑。", "康成温偉秀兩眉，何啻五斛當一斛。", "席中珍句出半酣，但驚墨逕通羣玉。", "不知清風静掃脾，徒見秋電寒搖目。", "相君脱粟好名爾，何用留侯歸辟穀。", "我今枯槁固其分，尚有閒氣蟠空腹。", "侯當下士屈體貎，屢喚不來仍不逐。", "羊臑魚尾癡不食，却覓山僧煮寒蔌。", "敢煩龐生要栗里，欲謝楊公向疏屬。", "午庵聊拂偃月牀，卧聽春飇過修竹。"]}