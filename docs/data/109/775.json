{"author": "李新", "period": "宋", "type": "诗", "title": "某夏夜酣寢飄然身若凌雲其覺也作夢遊仙以原其所自與狀其所以歸獻於楊德翁其辭云", "paragraphs": ["飄飄夜半身凌雲，夢與羣仙遊玉京。", "龍虎騰驤争引導，侍童羅絡甘逢迎。", "絳幡羽扇前驅列，寶蓋華旗助旌節。", "鈞天九奏畢笙竽，飈馭數行響環玦。", "初朝太一何所爲，次歷紫微心自知。", "青虬吐烟滿瓊殿，白鶴起舞臨丹墀。", "更過十洲尋舊友，旋返瑤池燕王母。", "文章已作人間遊，功業却從天上走。", "朝霞乍吸心耳清，沆瀣忽餐肌骨瑩。", "九門不掩閶闔靜，玉女下詔馳名姓。", "始驚造作玉樓記，白馬詩嚢空委地。", "又疑本是謫仙人，錦綬紗巾初溷塵。", "鳯簫一聲輕哽咽，霧卷雲收天水徹。", "葛洪伯喬兩無知，送下九霄不言别。", "時人學仙不得仙，未能白日升青天。", "無心却向夢中見，千萬人中何處傳。"]}