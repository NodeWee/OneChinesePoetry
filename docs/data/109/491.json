{"author": "毛滂", "period": "宋", "type": "诗", "title": "六月二十日舍賈耘老溪居旦起蔡成允見訪僕方蓬頭赤脚坐溪上乃用此見成允而君不以爲無禮反寄詩有褒借意甚愧過情戲作一首奉報", "paragraphs": ["寒溪破曉喜相過，不怪蓬頭尚養疴。", "躍馬懷金君蚤晚，曆階歃血我蹉跎。", "詩人自與塵埃遠，病骨終慚粉澤多。", "别寄釣魚船上曲，要留風月伴煙蓑。"]}