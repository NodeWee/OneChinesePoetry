{"author": "毛滂", "period": "宋", "type": "诗", "title": "昨夜陪諸公飲今尚委頓未能起坐聞孫守出送陳祠部供帳溪上見招不果往戲作小詩寄之", "paragraphs": ["孫公金作骨，何獨無燥濕。", "雄姿逼龍虎，風雨坐嶪岌。", "黄堂爛繡筵，春甕融玉汁。", "銀臺三見跋，醉眼夢欲入。", "公張兩瞳電，照我毛髪立。", "平明郭西門，鐘鼓仍盛集。", "我方擁黄紬，勢作蚯蚓蟄。", "乃知千里姿，追趁何翅十。", "春溪葡萄碧，飲渴誰當吸。", "願君苦留客，墮翠應可拾。", "未用奏伊凉，舞紅催玉粒。"]}