{"author": "毛滂", "period": "宋", "type": "诗", "title": "屬者觀池檻清明泉激石立蘆叢交碧文禽並絢翛然發湖山之遠態無輦轂之浮埃杜子美云朱門之泥塗士子不見其泥塗良非是也", "paragraphs": ["圖書多似道家山，池檻清虚不綺紈。", "萬壑春藏三石秀，五湖秋入兩蘆寒。", "冰泉噴激珠成貫，繡羽沉浮花作團。", "誰伴玉皇香案吏，光風霽月在闌干。"]}