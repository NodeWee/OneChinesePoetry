{"author": "毛滂", "period": "宋", "type": "诗", "title": "王治中招余飲丹陽劉公雪苑英公在座主人俾余坐中席僧居左道居右衆賓列坐兩傍曰道之所在也余敢當此哉爲詩以謝之", "paragraphs": ["宇宙中間道最大，禪仙並立儒爲尊。", "誰將幻怪驚愚俗，總向虚空認法門。", "此土猶知名教重，昔人尚有典刑存。", "愧予晚陋羞前哲，願以鄉盟齒弟昆。"]}