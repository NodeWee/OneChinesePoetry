{"author": "李新", "period": "宋", "type": "诗", "title": "王朝美招飲有能窺狗竇之語因作詩貽之", "paragraphs": ["校書隱馬隊，飲酒窺狗竇。", "禮法不見縛，高軒一宇宙。", "二王咤連璧，小王腹如繡。", "囊無一箇錢，氣自秦楚富。", "公子莫焚券，婦翁幸銅臭。", "往年數青蠅，騰䵬輒尚口。", "言我已投劾，謂子不長壽。", "本自植蕪蘼，返惡芝蘅秀。", "青蠅復青蠅，勸爾一盃酒。", "雲衢無遮攔，鬼錄有先後。", "馬糞多長者，百怨不懷舊。", "持此幾酸餘，諸君相挽就。", "坐上要車公，老李苦春瘦。"]}