{"author": "毛滂", "period": "宋", "type": "诗", "title": "奉送徑山無畏老人謁吳興蔣使君無畏能作詩寫字去徑山五年遨遊江南以歸遂過僕於此聊館之旁寺老屋三數間而已當坐名山勝刹大佛事而此非所宜安也", "paragraphs": ["一生凛凛伴龍湫，末後飄飄逐置郵。", "老屋相安真喣沫，扁舟獨往亦浮漚。", "晴沙照影支離晚，寒研磨煙骨董秋。", "八月驚潮翻口角，鈴齋說似古裴休。"]}