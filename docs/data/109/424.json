{"author": "毛滂", "period": "宋", "type": "诗", "title": "師文莫君以詩從僕求字顧非所長聊作一篇姑慰其厚意而已", "paragraphs": ["廣文無氈風撼頰，凍坐慈恩書柿葉。", "乞米珍題矯龍鳯，望粥嬌兒鬧鵝鴨。", "不須歐家管城子，鏤象雕犀作袍帢。", "娥眉曼睩初丰容，一笑自粲非寶靨。", "當時臨池亦苦矣，烟蒼雨暗漫襟袷。", "幾何白骨變黄泥，安用玉軸留華篋。", "要當約略記姓名，作底碑傍坐疲苶。", "我今姓名亦懶記，几硯塵埃卧羊鬛。", "君詩求字得我驚，索金懸磬真所乏。", "歸田當賦覓桃詩，豈有來禽青李帖。"]}