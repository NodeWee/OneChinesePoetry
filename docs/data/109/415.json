{"author": "毛滂", "period": "宋", "type": "诗", "title": "僕性懶慢喜睡而吏事亦早休因得遂其欲琳老數語僕曰當屈伸步趨以散欎滯乃以詩送白术或云餌术能長生絕穀致神仙苟未至尚能耐寒暑其骨健輕難老儻然則僕異時芒屨布裘步尋此老於徑山之上爾", "paragraphs": ["先生曉開城旦書，坐與老農相囁嚅。", "槐陰翠圓吏已散，歸來下簾手撚鬚。", "胸中百紙無處使，静看窮達如呼盧。", "身閒睡飽亦不惡，何用一躍驚駘駑。", "去年鑿池築潛玉，清夜明月掛碧蘆。", "先生獨吟亦徑醉，誰見露鶴寒相呼。", "徑山老人笑疏懶，云當運動如戶樞。", "朝來此老意不已，溪寺破雨遺天蘇。", "紫房鴈觜擢烟縷，細根蚯蚓蟠苔膚。", "茯苓雖老避芳液，團參已貴慚雲珠。", "先生領意手自植，衣袂馥馥侵蘼蕪。", "從今抱甕十日往，欲將後健酬前劬。", "何時一飽翳鳯凰，緱山月夜聽笙竽。", "長吟往覓五色麟，翩然那復煩雙鳬。", "坐看白駒變古今，浮漚流電皆須臾。", "此語險怪儻未然，引年聊與昌陽俱。", "不須仙人九節杖，他年要與猱爭途。", "凌霄峰頭覓此老，登山過水安用扶。"]}