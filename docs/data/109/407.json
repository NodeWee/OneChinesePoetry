{"author": "毛滂", "period": "宋", "type": "诗", "title": "比得貍一枚所過輙馥然有香時時翳蘭叢下而引其鼻若能自擇其所處貍之族最多獨牛尾食之可口江西亦呼爲玉面然彼以甘肥遭烹而此獨以能香爲人所貴非衆貍可望也爲作此詩一首", "paragraphs": ["春山得貍軀脅細，蒼頭抱携香着袂。", "叢蘭密處曲庇身，狐鼠何疑相睥睨。", "定非青丘阿紫家，恐是中臺餐柏裔。", "太真妃子紫繡囊，一生長伴瑞龍香。", "石竹花開浴殿暖，何時馨郁棲珠璫。", "秖今弭耳空山內，時下山腰出雲背。", "弄香淺草已襲人，試雜江蘺爲君佩。", "兒童手摩初不惡，狐貍貎似安能輩。", "糟中玉面甘人頤，何食而肥蒸不悔。", "東堂老子有香緣，百和烟間回盻睞。", "相從真亦得所哉，便呼銅鴨爲爾配。"]}