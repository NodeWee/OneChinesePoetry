{"author": "毛滂", "period": "宋", "type": "诗", "title": "見雪明日與祝山人游東湖僧寺訪陳巨中教授留飲", "paragraphs": ["風吹飛雨乾，散作柳花毬。", "危簷下舞鵠，老樹騰蟠虬。", "烟空夜色垂，膚寸凝酥柔。", "曉屨踏晶瑩，與君散清愁。", "湖東十頃玉，月落漫不收。", "照我肝肺皎，出語和鳴璆。", "將我平生客，步入青松幽。", "此客氣如霜，逼人作颼飀。", "嚼冰論世事，怒頰赤已浮。", "盤中水晶鹽，碧酒葡萄秋。", "飲酒豈憂寒，飲水猶不憂。", "手冷慎勿炙，置之鷫鸘裘。"]}