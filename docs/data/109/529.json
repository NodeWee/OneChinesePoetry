{"author": "毛滂", "period": "宋", "type": "诗", "title": "僕罷官東歸過杭州寓六游堂而樓閣倚空江山在目僕甚樂之無畏老師自武康送客至此過僕於此堂之上留飯終日頃僕作武康令居縣之東堂每與師飯於堂上數稱東堂飯美每食輙兼人别十數年飯猶健也然師於世故泊然了無芥蔕獨於東堂故人若不能忘情者亦復可怪戲作詩一首其末併道所懷", "paragraphs": ["道人送客過林扃，先識穿雲拄杖聲。", "內苑深居無一念，東堂久闊尚餘情。", "且欣能善将軍飯，未怪頻翻吏部羮。", "小住家風殊不惡，一江明月看潮生。"]}