{"author": "毛滂", "period": "宋", "type": "诗", "title": "過靜林寺與徑山老禪曳杖溪濱俯淺澗寒洌可照隨流而前即淵然清深爲作數句以告同遊", "paragraphs": ["寒溪數寸爾，下有萬里天。", "烟雲自變怪，寸碧殊湛然。", "蘋風亦可人，寧妨暫漪漣。", "終觀鏡面平，與君受媸妍。", "有苔綠蒙茸，孺子俯可搴。", "前窺漸難量，忽此清泠淵。", "魚鰕亦無蹤，但見空月圓。", "陶翁步屧處，獨俾支郎肩。", "倚策心自知，鷗鷺紛聯翩。"]}