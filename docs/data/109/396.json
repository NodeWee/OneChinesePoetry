{"author": "毛滂", "period": "宋", "type": "诗", "title": "李白於宣州謝朓樓餞别校書叔雲一首十二月初六日夜獨坐松齋懷抱良不佳飲少輙醉庭下梅兩株月色皎然倚樹微吟偶誦李白此詩有會予意者次其韻追和一首", "paragraphs": ["棄我去者昨日之日不可留，醉我心者今日之日多煩憂。", "秋風吹鴈渡汾水，斜陽隨客下西樓。", "苑邊麒麟守白骨，半夜安能保明發。", "小蠻爲酌流霞春，醉倚梅花滿懷月。", "暗香吹遠月欲流，松聲百尺喚清愁。", "早掛銅章老槐下，短蓑獨速上漁舟。"]}