{"author": "毛滂", "period": "宋", "type": "诗", "title": "十二月十二日雪晴成允蔡君扁舟携詩見臨次韻奉答", "paragraphs": ["蔡子下筆生濤瀾，少時往往思湧泉。", "便當自作五鳯樓，畫楹刻桷皆蠻牋。", "昨日千秋橋畔雪，楊花蝴蝶相聯翩。", "徑喚紅粧弄春色，千壺快倒萬錦纒。", "那知蔡子足踐地，柳車送客已復延。", "搖竿孤唱頗自得，閉門高卧初誰賢。", "幸來餉子小樓日，共看簷影移殘年。", "東堂夜寒劍有氣，北窗晝静琴無弦。", "高門懸薄固疏矣，所憂餓虎猶須鞭。", "齒搖目眵懶自薦，豈復珠貝如懸編。", "仙人玉樹儻相待，只擬醉拍洪崖肩。", "堯舜之事不足驚，肯爲兒女癡自憐。", "故山鶴帳久不往，白雲封戶端應全。", "吏卒無令守叔夜，弟子何妨嘲孝先。", "伯倫天地席幕爾，何處六翮猶爭前。", "平生小吏輕子美，未害故人疏浩然。", "子今風霰動短褐，豈乏錦繡裁長篇。", "東堂那記城旦語，唯有詩律曾家傳。", "墨香紙滑霜兔勁，明窗妙意常空圓。", "客來指似寧信此，自知食蜜甜中邊。"]}