{"author": "毛滂", "period": "宋", "type": "诗", "title": "汪發彊中見遺佳篇筆勢高妙且從僕求詩以歸輙爲此數句", "paragraphs": ["落落湖邊松，瀏瀏松下風。", "泠然入君懷，蕭颯詩脾中。", "清露瀉筆端，一掃浮埃空。", "以遺愚参軍，僅免按劍凶。", "三年耳目昏，此語豈易逢。", "亦豈務炳烺，邂逅乃自工。", "歸囊一錢盡，足用仍三冬。", "他年太羮熟，寧俟鹽酪供。"]}