{"author": "毛滂", "period": "宋", "type": "诗", "title": "累蒙周開祖使君貶示佳章才拙思荒愧不能報謹勉次韻一萹少叙敬避老匠之意", "paragraphs": ["居士稱陸蓮，香山本流亞。", "舌端元和風，吹倒兩鮑謝。", "游戲筆硯間，盤礴湖山下。", "過眼盡詩材，有欲天必借。", "句源發肝膈，輸瀉每不暇。", "欬唾生江河，奔放那可壩。", "我詩沮洳爾，欲過不足跨。", "數煩見波瀾，意作蹄涔嚇。", "平生望洋眼，癡膽不知怕。", "亦識明月珠，相投况非夜。"]}