{"author": "毛滂", "period": "宋", "type": "诗", "title": "曹使君置酒石橋山用肉字韻作詩見招不果往復用前韻奉寄", "paragraphs": ["玻璃瓶中新壓玉，趨膾腥脣脯麟肉。", "紫絲步障破烟霏，飴鼎灼炊千蠟燭。", "山英餼公却薄相，木蘭墜露和秋菊。", "此公骨秀氣欲仙，石室名深三十六。", "端知仁祖有勝致，豈比彦倫徙雋俗。", "速收熊軾屏旌牙，細步雲梯上巖腹。", "局畔雖無斧柯爛，林間恐有蟠桃熟。", "素書自愧無因緣，蕙路難陪踏芬郁。", "南山食蕨得我専，東山攜妓唯公獨。", "他年丘壑定參差，小留莫遣歸心簇。", "相對行厨洗玉盤，松花自煮顔家粥。"]}