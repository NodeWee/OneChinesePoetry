{"author": "毛滂", "period": "宋", "type": "诗", "title": "劉秀才明仲當赴禮部試從縣令毛某乞詩聊作一首", "paragraphs": ["君不見廣文博士老鄭虔，才名四十寒無氈。", "又不見漢陽計吏趙明叔，文章不如一囊錢。", "胸中道腴五味足，外雖枯槁中芳鮮。", "不妨止有書一束，索米未肯侏儒賢。", "平生固用筆耕爾，行發墨頴收豐年。", "會當少見會稽綬，勿嗟已賣瑯琊田。"]}