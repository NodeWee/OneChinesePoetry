{"author": "毛滂", "period": "宋", "type": "诗", "title": "廣鑑大師觀上人爲靈芝數百衆故乞從檀施乞米求予詩送行爲作一首予昔爲武康縣令觀師吾邑人也", "paragraphs": ["靈芝有良田，歲比萬戶侯。", "平生不力耕，以德作耡耰。", "不許倉箱豐，但知鉢盂秋。", "木魚一呼飯，千屐如水流。", "靈芝道亦然，飽汝即罷休。", "但憂汝易飽，未飽非所憂。", "後生真可畏，見此觀比邱。", "昔常爲我民，今乃從我游。", "得道於靈芝，胸中羅珍羞。", "豈特求自飽，將副餒者求。", "裹鉢忽何之，西風送輕舟。", "處處靈芝田，多稼如雲浮。", "初以非種種，今當不收收。", "誰施復誰乞，大塊同一漚。", "姑且置是事，吾言亦謬悠。", "羨觀一身輕，翛然逐飛鷗。"]}