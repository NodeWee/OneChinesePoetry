{"author": "毛滂", "period": "宋", "type": "诗", "title": "燈夕當三日而罷今至四日五日國人尚紛然出遊勢不可禁天既雨仍作小晴老稚皆有閒暇不迫之色千兵所至驩呼隨之此前未有也聞使君復爲人强出聊作小詩記一時之事", "paragraphs": ["廉纖飛雨爲誰休，爛漫懸燈總未收。", "自是一年無歎息，不妨五夕得嬉游。", "後車鶯燕春聲軟，前騎熊羆夜氣遒。", "兩行紅紗三百炬，插花攜酒趁遨頭。"]}