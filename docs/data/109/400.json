{"author": "毛滂", "period": "宋", "type": "诗", "title": "立秋日破曉入山携枕簟睡於禪静庵中作詩一首", "paragraphs": ["西風初起無人鄉，雲深萬籟含清商。", "山容便與新秋凈，稻花已作豐年香。", "斷蟬抱柳咽殘月，卧霞排霧通朝陽。", "過橋寺影出疏木，入戶竹色來低墻。", "蒲團紙帳兩寂寞，獨有老檜磨風霜。", "東堂老子喜睡人，來借一榻樂未央。", "含風漣漪開玉脊，小屏晚綠横瀟湘。", "夢寒支枕風入髪，過眼冉冉茶烟蒼。", "紅薇花陰煮玉醴，滿甌飛雪置我旁。", "平生世味總如水，老大縱健肝膈凉。", "翛然此意不可道，卧看石竹凝孤芳。"]}