{"author": "毛滂", "period": "宋", "type": "诗", "title": "十月十日訪琳道人於禪静寺與之徘徊泉石間甚久道人云有大龍團藏亦數年食且幾盡因出刀圭許而龍軀僅餘一爪色理極蒼古又云趙清獻公嘗得須菩提畫像乃張畫壁間煎所謂龍爪以餉僕迫夜來歸坐縣之東堂見月奉寄一首", "paragraphs": ["道人泉石畔，餉我欲盤桓。", "見爪蒼龍古，顰眉古佛寒。", "家風真草草，詩句自珊珊。", "今夜東堂夢，雲披月萬竿。"]}