{"author": "李新", "period": "宋", "type": "诗", "title": "丙寅四月乙丑夜漏未盡五鼓三嵎程平起問安堂上燈爛然有圓相事異耳根故孝聲大譟士爭賦詩伻來叩某某亦爲作燈光謠", "paragraphs": ["夢過漆園胡蝶入，月落松窗煙霧濕。", "曉涼却恐老兒寒，驚起薪牀穿破褶。", "土壁蕭條室如水，貸粟何人借甘旨。", "金蓮駕象得得來，華燈一滴祥光開。", "彩暈收還香火寂，門外塵空鏡天碧。", "桂樹殘花蒼影沉，玉娥掃徹雲中魄。"]}