{"author": "石孝友", "period": null, "type": "词", "title": "望海潮", "paragraphs": ["离情冰泮，归心云扰，黯然凝伫江皋。", "柳色摇金，梅香弄粉，依稀满眼春娇。", "常记极游遨。", "更与持玉斗，因解金貂。", "郎去翟塘，妾家巫峡水迢迢。", "别来暗减风标。", "奈碧云暗断，翠被香消。", "春草生池，芳尘凝榭，凄凉月夕花朝。", "千里梦魂劳。", "但鸟啼渡口，猿响山椒。", "拟把无穷幽恨，万叠写霜绡。"]}