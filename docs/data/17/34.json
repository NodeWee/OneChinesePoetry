{"author": "石孝友", "period": null, "type": "词", "title": "念奴娇", "paragraphs": ["闷红颦翠，惜流年、忍对艳阳时节。", "白玉楼成人去後，两地音尘都绝。", "鸾鉴分飞，梦云零乱，欢意今衰飒。", "墨痕红淡，忆曾题遍红叶。", "须信後约难凭，臂啮鬟剪，也只成虚说。", "满眼凄凉无限事，付与丁香愁结。", "欲语情酸，临岐步懒，怅望兰舟发。", "出门谁伴，泪昏一片孤月。"]}