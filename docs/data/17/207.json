{"author": "晁补之", "period": null, "type": "词", "title": "水龙吟", "paragraphs": ["问春何苦匆匆，带风伴雨如驰骤。", "幽葩细萼，小园低槛，壅培未就。", "吹尽繁红，占春长久，不如垂柳。", "算春常不老，人愁春老，愁只是、人间有。", "春恨十常八九。", "忍轻辜、芳醪经口。", "那知自是，桃花结子，不因春瘦。", "世上功名，老来风味，春归时候。", "纵樽前痛饮，狂歌似旧，情难依旧。"]}