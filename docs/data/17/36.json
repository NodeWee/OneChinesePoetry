{"author": "石孝友", "period": null, "type": "词", "title": "念奴娇", "paragraphs": ["平湖阁上，正雌霓将卷，雄风初发。", "醉倚危栏吟眺处，月在篷莱溟渤。", "蓬叶香浮，桂华光放，翻动蛟鼍窟。", "踏轮谁信，宓妃曾借尘袜。", "人世景物堪悲，等闲都换了，朱颜云发。", "遥想广寒秋到早，闲著几多空阔。", "太白诗魂，玉川风腋，自有飞仙骨。", "嫦娥为伴，夜深同驾霜月。"]}