{"author": "袁甫", "period": "宋", "type": "诗", "title": "辛亥寒食清明之交杜陵先生暫歸省謁與諸生食罷游後園獨坐蕭然戲作長句示諸兒", "paragraphs": ["春風吹花次第芳，桃紅李白薔薇黄。", "榆錢柳絮飛欲狂，酴醾引蔓草木香。", "老人燕坐窺虞唐，目覽千載游八荒。", "羣兒奔趨如羣羊，走過東阡復西廂。", "歸來汗喘無可將，何如明窗治墨莊。", "讀誦經史聲琅琅，音節閒美非笙簧。", "有如農夫勤理秧，秋來乃有千斯倉。", "先生既至心不忙，背念衮衮傾三湘。", "一語蹇吃涕泗滂，老大空腹徒悲傷。", "聖明天子坐未央，收拾俊傑羅文章。", "褎然舉首充賢良，仲舒軾轍俱軒昂。", "吾家有子雛鳳凰，聲價一日馳帝鄉。", "隨羣逐隊恣頡頏，終抱糞壤如蜣蜋。"]}