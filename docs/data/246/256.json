{"author": "歐陽修", "period": "宋", "type": "诗", "title": "西齋手植菊花過節始開偶書奉呈聖俞", "paragraphs": ["秋風吹浮雲，寒雨灑清曉。", "鮮鮮牆下菊，顔色一何好。", "好色豈能常，得時仍不早。", "文章損精神，何用覷天巧。", "四時悲代謝，萬物惜調槁。", "豈知寒鑑中，兩鬢甚秋草。", "東城彼詩翁，學問同少小。", "風塵世事多，日月良會少。", "我有一罇酒，念君思共倒。", "上浮黄金蕊，送以清歌裊。", "爲君發朱顔，可以却君老。"]}