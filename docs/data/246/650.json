{"author": "歐陽修", "period": "宋", "type": "诗", "title": "和謝學士泛伊川浩然無歸意因詠劉長卿佳句作欲留篇之什", "paragraphs": ["久不見南山，依然已秋色。", "悠哉川上行，復邀城中客。", "木落山半空，川明潦尤積。", "飛鳥鑑中看，行雲舟中白。", "夷猶白蘋裏，笑傲清風側。", "極浦追所遠，回峯高易夕。", "觴詠共留連，高懷追昔賢。", "惟應謝公興，不減向臨川。"]}