{"author": "歐陽修", "period": "宋", "type": "诗", "title": "得滕岳陽書大誇湖山之美郡署懷物甚野其意有戀著之趣作詩一百四十言爲寄且警激之", "paragraphs": ["峭巘孤城倚，平湖遠浪來。", "萬尋迷島嶼，百仞起樓臺。", "太守凭軒處，羣賓奉笏陪。", "清霜薦丹橘，積雨過黄梅。", "逸思歌湘曲，遒文繼楚材。", "魚貪河岫樂，雲忘帝鄉回。", "遥信雙鴻下，新緘尺素裁。", "因聞誇野景，自笑擁邊埃。", "龍漠方多孽，旄頭久示災。", "旌旗時映日，鼙鼓或驚雷。", "有志皆嘗膽，何人可鑿壞。", "儒生半投筆，牧豎亦輸財。", "沮澤辭猶慢，蒲萄館未開。", "支離莫攘臂，天子正求才。"]}