{"author": "歐陽修", "period": "宋", "type": "诗", "title": "答太傅相公見贈長韻", "paragraphs": ["蹤跡本羈單，登門二十年。", "平生任愚拙，自進恥因緣。", "憂患經多矣，疲駑尚勉旃。", "凋零鸎谷友，憔悴鴈池邊。", "忽忽良時失，區區俗慮闐。", "公齋每偷暇，師席屢攻堅。", "善誨常無倦，餘談亦可編。", "仰高雖莫及，希驥豈非賢。", "報國如乖顧，歸耕寧買田。", "期無辱知己，肯逐利名遷。"]}