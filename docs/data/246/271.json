{"author": "歐陽修", "period": "宋", "type": "诗", "title": "和聖俞唐書局後叢莽中得芸香一本之作用其韻", "paragraphs": ["有芸黄其華，在彼眾草中。", "清香濯曉露，秀色摇春風。", "幸依華堂陰，一顧曾不蒙。", "大雅彼君子，偶來從學宮。", "文章高一世，論議伏羣公。", "多識由博學，新篇匪雕蟲。", "唱酬爛眾作，當輝發幽叢。", "在物苟有用，得時寧久窮。", "可嗟凡草木，糞壤自青紅。"]}