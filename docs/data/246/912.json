{"author": "歐陽修", "period": "宋", "type": "诗", "title": "和劉原父從幸後苑觀稻呈講筵諸公", "paragraphs": ["禁籞皇居接，香畦鏤檻邊。", "分渠自靈沼，種稻滿滮田。", "六穀名居首，三農政所先。", "擢莖蒙德茂，養實以時堅。", "曉謁龍墀罷，行瞻鳳蓋翩。", "粹容知喜色，嘉瑞奏豐年。", "衰病慚經學，陪遊與俊賢。", "安知帝力及，但樂歲功全。", "拜賜秋風裏，分行黼座前。", "自憐臺笠叟，來綴侍臣篇。"]}