{"author": "歐陽修", "period": "宋", "type": "诗", "title": "啼鳥", "paragraphs": ["提葫蘆，提葫蘆，不用沽美酒。", "宮壺日賜新撥醅，老病足以扶衰朽。", "百舌子，百舌子，莫道泥滑滑。", "宮花正好愁雨來，暖日方催花亂發。", "苑樹千重綠暗春，珍禽綵羽自成羣。", "花開祗慣迎黄屋，鳥語初驚見外人。", "千聲百囀忽飛去，枝上自落紅紛紛。", "畫簾陰陰隔宮燭，禁漏杳杳深千門。", "可憐枕上五更聽，不似滁州山裏聞。"]}