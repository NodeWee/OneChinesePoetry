{"author": "歐陽修", "period": "宋", "type": "诗", "title": "谷正至始得先所寄書及詩不勝喜慰因書數韻奉酬聖俞", "paragraphs": ["寒日照深巷，柴門朝尚閉。", "有客自江來，尺書千里至。", "啟書復何云，但言南北異。", "南方地常暖，風物稱佳麗。", "梅蘤入新年，蘭皋動芳氣。", "樂哉登臨興，豈厭江湖滯。", "伊予方寂寞，刻苦窮文字。", "萬國會王州，羣英馳儁軌。", "方朔常苦餓，子雲非官意。", "歲暮慘風塵，官閑倦朝市。", "出處一云別，所思寧可冀。", "春江有歸鴈，但使音書繼。"]}