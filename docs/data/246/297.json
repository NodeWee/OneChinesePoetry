{"author": "歐陽修", "period": "宋", "type": "诗", "title": "予作歸鴈亭於滑州後十有五年梅公儀來守是邦因取余詩刻于石又以長韻見寄因以答之", "paragraphs": ["風吹城頭秋草黄，仰見鳴鴈初南翔。", "秋草風吹春復綠，南鴈北飛聲肅肅。", "城下臺邊桃李蹊，憶初披荒手植之。", "雪消冰解草木動，因記鴻鴈將歸時。", "爾來十載空遺迹，飛鴈年年自南北。", "臺傾餘址草荒凉，樹老無花春寂歷。", "東州太守詩尤美，組織文章爛如綺。", "長篇大句琢方石，一日都城傳百紙。", "我思古人無不然，慷慨功名垂百年。", "沉碑身後念陵谷，把酒泣下悲山川。", "一時留賞雖邂逅，後世傳之因不朽。"]}