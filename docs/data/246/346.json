{"author": "歐陽修", "period": "宋", "type": "诗", "title": "留守相公禱雨九龍祠應時獲澍呈府中同寮", "paragraphs": ["古木鬰沉沉，祠亭相衮臨。", "雷驅山外響，雲結日邊陰。", "霢霂來初合，依微勢稍深。", "土膏潛動脈，野氣欲成霖。", "隴上連雲色，田間擊壤音。", "明光應奏瑞，黄屋正焦心。", "帝邑三川美，離宮萬瓦森。", "廢溝鳴故苑，紅蘤發青林。", "南畝猶須勸，餘春尚可尋。", "應容後車客，時作洛生吟。"]}