{"author": "歐陽修", "period": "宋", "type": "诗", "title": "余昔留守南都得與杜祁公唱和詩有答公見贈二十韻之卒章云報國如乖願歸耕寧買田期無辱知己肯逐利名遷逮今二十有二年祁公捐館亦十有五年矣而余始蒙恩得遂退休之請追懷平昔不勝感涕輒爲短句置公祠堂", "paragraphs": ["掩涕發陳編，追思二十年。", "門生今白首，墓木已蒼煙。", "報國如乖願，歸耕寧買田。", "此言今始踐，知不愧黄泉。"]}