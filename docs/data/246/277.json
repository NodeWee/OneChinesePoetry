{"author": "歐陽修", "period": "宋", "type": "诗", "title": "清明前一日韓子華以靖節斜川詩見招遊李園既歸遂苦風雨三日不能出窮坐一室家人輩倒殘壺得酒數杯泥深道路無人行去市又遠索於筐筥得枯魚乾蝦數種彊飲疾醉昏然便寐既覺索然因書所見奉呈聖俞", "paragraphs": ["少年喜追隨，老大厭諠譁。", "慙愧二三子，邀我行看花。", "花開豈不好，時節亦云嘉。", "因病既不飲，眾歡獨成嗟。", "管絃暫過耳，風雨愁還家。", "三日不出門，堆豗類寒鴉。", "妻兒强我飲，飣餖果與瓜。", "濁酒傾殘壺，枯魚雜乾蝦。", "小婢立我前，赤脚兩髻丫。", "軋軋鳴雙絃，正如艣嘔啞。", "坐令江湖心，浩蕩思無涯。", "寵祿不知報，鬢毛今已華。", "有田清潁間，尚可事桑麻。", "安得一黄犢，幅巾駕柴車。"]}