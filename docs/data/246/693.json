{"author": "歐陽修", "period": "宋", "type": "诗", "title": "寄聖俞", "paragraphs": ["西陵山水天下佳，我昔謫官君所嗟。", "官閑憔悴一病叟，縣古瀟灑如山家。", "雪消深林自斸筍，人響空山隨摘茶。", "有時携酒探幽絕，往往上下窮煙霞。", "巖蓀綠縟軟可藉，野卉青紅春自華。", "風餘落蕊飛面旋，日暖山鳥鳴交加。", "貪追時俗翫歲月，不覺萬里留天涯。", "今來寂寞西岡口，秋盡不見東籬花。", "市亭插旗鬭新酒，十千得斗不可賒。", "材非世用自當去，一舸聱牙揮釣車。", "君能先往勿自滯，行矣春洲生荻芽。"]}