{"author": "歐陽修", "period": "宋", "type": "诗", "title": "送裴如晦之吳江", "paragraphs": ["雞鳴車馬馳，夜半聲未已。", "皇皇走聲利，與日爭寸晷。", "而我獨何爲，閑宴奉君子。", "京師十二門，四方來萬里。", "顧吾坐中人，暫聚浮雲爾。", "念子一扁舟，片帆如鳥起。", "文章富千箱，吏祿求斗米。", "白玉有時沽，青衫豈須恥。", "人生足憂患，合散乃常理。", "惟應當歡時，飲酒如飲水。"]}