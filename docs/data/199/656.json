{"author": "釋印肅", "period": "宋", "type": "诗", "title": "示徒  其二", "paragraphs": ["未得塵勞息，須依善知識。", "若肯慈悲學，發願施心力。", "入泥并入水，莫作閑戲劇。", "揚眉動目庭，法身無窮極。", "於中習懶者，管取沒飯喫。", "趁隊只□飽，披毛無了日。", "不信佛乘經，逐末本却失。", "咄哉大丈夫，你乘誰氣力。", "當本無我人，貪忙有何益。", "何似歇無明，聽吹無孔笛。", "五音六律全，皓月悲風寂。", "一聲宇宙寬，箇中聞的實。", "和同爲智身，無物堪遮窒。", "奉勸草木影，閑時急收拾。"]}