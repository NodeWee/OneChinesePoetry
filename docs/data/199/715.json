{"author": "釋印肅", "period": "宋", "type": "诗", "title": "金剛隨機無盡頌 啟唱真乘", "paragraphs": ["稽首一切智，圓通十方慧。", "無上兩足尊，法體含三世。", "歸命萬德師，與慈啟大悲。", "溥度恒沙眾，願力難思□。", "解空無比量，世出世間上。", "了義修多羅，圓明真實相。", "慧命久住持，阿僧歷劫祇。", "如今言下會，碎體報難齊。", "我欲窮真法，法則非非法。", "雖法非正固，要會無法法。", "隨文偈贊之，標宗立妙機。", "通方聞便喜，聲聞應皺眉。", "紅露穿碧海，是汝心非綵。", "不是風幡動，如如無變改。", "白日繞須彌，只今是阿誰。", "共君一夜話，勝讀十年書。"]}