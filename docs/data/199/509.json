{"author": "釋印肅", "period": "宋", "type": "诗", "title": "活人歌", "paragraphs": ["大聖靈驗普菴圓，廣施含靈遇有緣。", "信心清浄通靈感，萬病俱銷釋業愆。", "文殊體，用普賢，活人歌裏現金仙。", "藥王藥上非他術，扁鵲孫真共一言。", "分三服，浄水煎，莫將血味污心田。", "萬物有形皆我體，但行慈德解讎冤。", "內無想，外無緣，何必神方肘後傳。", "身心本是金剛體，不解觀心被業纏。", "藥病銷，心月圓，信時佛豈獨西天。", "在在處處人皆有，世間無比這靈源。", "除罪垢，脫百冤，解使昏□朗義天。", "信知非我誰爲病，大士維摩笑裏眠。", "從生病，我不顛，體沒眾生我病痊。", "不二法門誰敢道，金毛師子露身全。", "速投藥，解塵緣，莫學群迷眼似聖。", "隨機應感非難易，信手拈來不用錢。"]}