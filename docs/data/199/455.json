{"author": "釋印肅", "period": "宋", "type": "诗", "title": "顯元歌", "paragraphs": ["不識本家元寶貝，汩沒緣塵生死快。", "阿賴耶識藏無明，十八界纏繒網蓋。", "貪嗔癡，常在在，心鏡空花分內外。", "不知四大假成軀，妄執六塵增渴愛。", "迷此心，有三界，大地茫茫誰曉解。", "依師戒定學看經，聞通真空即生怪。", "世間物，無不壞，唯獨法身鎮長在。", "毛吞巨海有誰知，芥納須彌實奇最。", "本無外，亦非內，心法無形無可對。", "假施七寶滿三千，道眼未開心不會。", "莫說知，休談解，自驪珠，不著買。", "用無盡處示眾生，識不破人還□□。", "聽語言，爲教誨，不脫聲聞生進退。", "剎那一念入魔群，萬劫虛招無間罪。", "本無傳，莫求解，祇這靈光終不昧。", "大無邊表細無塵，圓覺一輪如意袋。"]}