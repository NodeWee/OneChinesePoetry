{"author": "李之儀", "period": "宋", "type": "诗", "title": "賀李方叔得眉山玉堂賜馬公自書券", "paragraphs": ["帝閑萬馬皆天寵，一一盡是真龍種。", "欲知志氣吞萬里，駿意向人耳雙竦。", "翰林下直出玉堂，狨鞍寶轡聲琅琅。", "傳呼一聲驚里閈，新向庭中賜驌驦。", "明年乞得東南守，畫舸西河卧載酒。", "免令此馬老江山，故用贈君良獨厚。", "憐君從來家苦貧，坐冷儒士喜意新。", "自書券字甚雄偉，作書遠報江河人。", "翰林好士裴丞相，知君亦負玉堂望。", "願君寶此。"]}