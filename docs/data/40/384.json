{"author": "李之儀", "period": "宋", "type": "诗", "title": "常愛東坡去年花落在徐州對月酣歌美清夜今夜黄州見落花小院閉門風露下二詩因即其韵聊寄目前  其二", "paragraphs": ["良宵明月爲誰好，記得初來正合夜。", "城頭火客喏不斷，花上鵲棲驚欲下。", "更深未覺單衣怯，風細只疑清露瀉。", "漂流南北心已老，綿歷間關身自亞。", "傷心黄卷不相契，過眼青春難更借。", "那知交臂輒深扃，驟學問囚誰與謝。", "家書杳邈隔重嶺，客飯酸鹹真傳舍。", "慇懃兒女置隻鯉，璀璨盤蔬勝木蔗。", "定知何日遂能歸，却憶今朝真可怕。", "解衣就枕已多三，喘咄多言翻自駡。"]}