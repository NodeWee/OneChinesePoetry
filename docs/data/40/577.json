{"author": "李之儀", "period": "宋", "type": "诗", "title": "大觀四年二月二日自采石過藏雲取路回遠少憩已入夜遂留宿明日聰師相邀登覽偶見西偏地真一方之勝也余方營葬庶幾得之以託妙緣既去因留此詩", "paragraphs": ["挑菜逢今日，藏雲訪近山。", "路紆知晝永，心遠覺身閒。", "未信塵埃隔，猶疑夢寐間。", "佳城更何卜，便好輟孱顔。"]}