{"author": "李之儀", "period": "宋", "type": "诗", "title": "和參寥過敝廬留宿因見寄之韵爲謝", "paragraphs": ["及此仲春月，頗欲謝遠步。", "世味久已疏，何憚魚生釜。", "青陰合廣除，似失北門路。", "端知雞在塒，未媿豹隠霧。", "飄蕭方外遊，繾綣慰遲暮。", "共待青光來，軟語坐良樹。", "呼風破炎蒸，扣齒却忘慮。", "逡巡棲鳥驚，不記衣上露。", "臨分期屢來，此樂復誰與。"]}