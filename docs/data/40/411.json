{"author": "李之儀", "period": "宋", "type": "诗", "title": "秦太虛寄書云想君在毗陵廣坐中白眼望青天也因錄此語爲寄兼簡諸君", "paragraphs": ["白眼望青天，我乃厭多酒。", "秦郎才語新，高低秀蜀柳。", "春風昨夜來，傳書自江口。", "固爲愁水光，物物慙我醜。", "歸程無日多，僧窗不驚帚。", "投懷二三子，自許口不朽。", "笑言忌有累，醆斚來所有。", "莫問夜如何，爲君專一斗。"]}