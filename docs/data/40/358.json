{"author": "李之儀", "period": "宋", "type": "诗", "title": "胡希聖在毗陵有詩私送比過山陽復以其韵送之", "paragraphs": ["寒雲四塞客日短，一壺臍裂洪疇中。", "君家大門我父黨，覓白聊復相過從。", "和香索料多甲煎，幽蘭幾弄理孤桐。", "爾來行李偶南北，齒齒不見雲間峰。", "登山臨水不無思，獨笑往往捫長松。", "蓬門春晚燕語好，書幌迤邐來清風。", "五府带垢一洗盡，萬里古色開愁胸。", "輞川何在廣文死，比比孺子誇有功。", "楚人僅免二日苦，却嗟白璧埋蒿蓬。", "逡巡取酒敘契闊，百川赴吸驚長虹。", "風流未愧正始後，淪落丘范評無鍾。", "君才有用豈特爾，我亦相將成老翁。", "騏驎得路即千里，會看拭目天邊鴻。"]}