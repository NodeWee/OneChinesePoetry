{"author": "李之儀", "period": "宋", "type": "诗", "title": "內侍劉有方畜名畫乃內虢國夫人夜遊圖最爲絕筆東坡館北客都亭馹有方敢跋其後既作詩以相示時欲和而偶未暇今閱集得詩遂次其韵以申前志", "paragraphs": ["天街雨過花滿窗，萬人壁立驚游龍。", "飄飄衣袂欲仙去，寶鞭遙指蓬萊宮。", "真人睡起春纔柳，誰眷琵琶最先手。", "合懽堂裏謝使人，暗香猶带天階塵。", "宛然相對若可語，筆墨頓失當時痕。", "開眼成今合眼古，回頭自有來時路。", "長風破浪真快哉，快處須防倒騎虎。"]}