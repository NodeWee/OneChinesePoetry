{"author": "李之儀", "period": "宋", "type": "诗", "title": "大暑不可逃偶携數友過湖上因詠老杜槐葉冷淘句凡十人以君王納凉晚此味亦時須得須字", "paragraphs": ["百年觀不足，一日樂有餘。", "況茲夏日長，而與君子俱。", "號呶謝呼笑，談論皆詩書。", "門外方爍石，坐上如冰壺。", "仰懷冥冥鴻，俯愧戢戢魚。", "我老百不堪，嗜好終蒲葅。", "殷勤相得心，黄昏尚躊躇。", "追隨自此始，莫厭頻招呼。", "何必得美酒，然後可將須。"]}