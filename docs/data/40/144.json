{"author": "李之儀", "period": "宋", "type": "诗", "title": "八月十一日九月六日二十四日三夢過趙仲强家坐中人物笑語一一如平時因寄長句庶蒙藻思見酬因投一會面之慰也", "paragraphs": ["憶陪金醆醉紅顔，回首風光杳靄間。", "老去未忘三級浪，近來頻夢八重關。", "雲烟舊路到何日，燈火虛堂真似山。", "只恐斷魂收不得，更須佳句與招還。"]}