{"author": "李之儀", "period": "宋", "type": "诗", "title": "烏牙義禪師退居金陵與予有都城之舊能詩喜說修養年七十餘貌類三四十許人以詩道舊因次韵報之", "paragraphs": ["幻化如空花，建立等修竹。", "四海不離身，一笑長滿掬。", "相逢亦何有，展轉猶所獨。", "攀緣過九上，圓頓繫一宿。", "歲月屈身臂，到此非問卜。", "心清聞妙香，老句俱三復。", "何當會實際，超然發吾覆。", "未爾且逡巡，更待梨早熟。"]}