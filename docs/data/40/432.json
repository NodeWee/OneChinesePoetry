{"author": "李之儀", "period": "宋", "type": "诗", "title": "端午睡起和韵", "paragraphs": ["豈復記佳節，飽食睡亭午。", "雖不負此身，倦聽亦良苦。", "念初入此門，只作十日數。", "那知如忍炎，倏爾到角黍。", "本非來質秦，蓋異行怨楚。", "端爲城旦拘，獨與縲紲語。", "深坑偶未埋，大鑊僅逃煮。", "凈持諸願力，妙地叩初祖。", "會當縱奔鹿，遂與搏猛虎。", "蹇余愧平生，何適非齟齬。"]}