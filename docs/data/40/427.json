{"author": "李之儀", "period": "宋", "type": "诗", "title": "寄范七平凉有一優者頗相似每見即與從容聊遣吾思之不能已也", "paragraphs": ["吾友范君誼，宛似丘遲詩。", "點綴花映草，草長鶑亂飛。", "詠詩知吾人，因人想其詩。", "不知胸中寬，西域方鞭笞。", "昔爲守禦策，堅壁不容錐。", "今作進討計，萬里入鼓鼙。", "相從惜日短，既別恨見遲。", "雖無老成人，彷彿頰頳兒。", "每見挽手語，問我將何爲。", "我非濁子者，我友實似之。", "典刑不可見，況復堂上奇。", "邊城氣候晚，四月猶夾衣。", "青燈照冷坐，素目披重帷。", "孤懷苦蕭屑，人事終難期。", "何當命典刑，一笑相淋漓。"]}