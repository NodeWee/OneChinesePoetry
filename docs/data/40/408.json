{"author": "李之儀", "period": "宋", "type": "诗", "title": "雨中自瓜步謁寶覺遂約遊黄社寶覺遽有儀真之行雨後獨往夜分方到泥滑路巇乘步相半", "paragraphs": ["夢寢東南遊，金山居第一。", "泊船瓜州口，風雨繫黑日。", "冒雨訪老胡，翛然出蘿蓽。", "壁間十弟子，云是王維筆。", "生者今何在，別有一丈室。", "相期同過之，佳思久披拂。", "差池成獨往，敢憚泥沒膝。", "投鞭望橫參，露重衣如濕。", "方諸湛漏魄，指顧盡纖息。", "目眩神爲清，壺冰蕩肝膈。", "亹亹相問勞，軟語皆中律。", "頗怪不預知，有似驚暴客。", "杈牙荐爐紅，柔脆脩林茁。", "老淚感陸生，明盤皎霜橘。", "木魚動曉堂，永味固南畢。", "百年驚枯槁，平日膠在漆。", "幅巾行此時，歲暮悲蟋蟀。"]}