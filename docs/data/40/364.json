{"author": "李之儀", "period": "宋", "type": "诗", "title": "兼江祥瑛上人能書自以爲未工又能詩而求予詩甚勤予以爲非所當病也爲賦一首勉之使進于道云", "paragraphs": ["得句如得仙，悟筆如悟禪。", "彈丸流轉即輕舉，龍蛇飛動真超然。", "禪瑛迺醉，我顧慙道玄。", "戲將字畫當杖拂，與子憑軾相周旋。", "筆若運矛矟，手如致裨偏。", "眼能援桴鼓，心爲制中權。", "棄捐尺度廢繩削，似曲還直非方圓。", "適當庖丁善刀後，但見滿紙銀鈎連。", "心眼手筆俱不用，擬向底處觀其全。", "思量不可到，此地無中邊。", "政似觀瀾亭上夜深後，滿空白月孤光懸。"]}