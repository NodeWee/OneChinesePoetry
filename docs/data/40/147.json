{"author": "李之儀", "period": "宋", "type": "诗", "title": "之儀家當塗七年矣屢過禪岳山下望高山塔欲一遊輒不果異時山主懃公大師與其子宣上人相過因往報之取路回遠薄晚方到遂留宿棟宇一新舍次皆得其便而宏麗高朗唯見者知焉又復規範齊肅鐘鼓應接問之乃懃一力所就絲蓄粒聚未嘗毫髮資之人此尤難者感歎不已因賦二小詩  其一", "paragraphs": ["窣堵頻經眼，伽藍未息肩。", "多情兩父子，同住一雲烟。", "繚繞尋幽徑，從容慰昔年。", "本無留客意，投分且遷延。"]}