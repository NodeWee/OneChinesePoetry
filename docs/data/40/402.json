{"author": "李之儀", "period": "宋", "type": "诗", "title": "蘇子瞻因膠西趙明叔賦薄薄酒杜孝錫晁堯民黄魯直從而有作孝錫復以屬予意則同也聊以廣之  其一", "paragraphs": ["薄薄酒，勝茶湯。", "刳麝臍，爲有香。", "斷尾山雞避文章，直木先伐甘井竭，誰將列鼎移黄粱。", "揚雄草玄反嘲白，麯糵寧非井丹食。", "却念牛衣兒女心，王郎漫致回天力。", "五湖歸去弄煙月，伏劍成名空玉雪。", "飲薄酒，醉後紛紛亦何有。"]}