{"author": "李之儀", "period": "宋", "type": "诗", "title": "次韵晁堯民黄魯直蘇子瞻同賦半粲字韵十往返而不倦者", "paragraphs": ["耿耿萬里心，振衣常夜半。", "明星當戶高，仰首每自嘆。", "是身固虛空，殆將等閒玩。", "永懷一寸光，有之詎能散。", "南山富蕨薇，采采寧待伴。", "不媿郢中曲，誰報青玉案。", "千載北窗風，鄭聲何可亂。", "子職若崎嶇，垢指寧與盥。", "我慙老更拙，欲和知良難。", "但能襲餘塵，未易窺重關。", "路年與君俱，纔此意少寬。", "奈何捨我去，鴻鵠隨騫摶。", "岑樓起膚寸，萬仞始一拳。", "知君未易量，願君更加餐。", "親髮日益白，何以爲親懽。", "以義不以時，吾君正求賢。", "只欠明光宮，峨峨望君冠。"]}