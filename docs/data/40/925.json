{"author": "黄大臨", "period": "宋", "type": "诗", "title": "雙井敝廬之東得勝地一區長林巨麓危峰四環泉甘土肥可以結茅菴居是在寅山之頦命曰寅菴喜成四詩遠寄魯直可同魏都士人共和之  其一", "paragraphs": ["一溪婉婉如平篆，四野青青似畫圖。", "阮客放船迷洞府，化人携袂到清都。", "山中安用名丞相，天下於今得廣居。", "我即其間構宮室，預愁帝夢有華胥。"]}