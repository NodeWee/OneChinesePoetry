{"author": "李之儀", "period": "宋", "type": "诗", "title": "答吳子友見寄昔與子友同書局以此韵往來人各十二篇今子友仍用元韵遂復次之各十三篇矣", "paragraphs": ["憶昔榱題雜梁棟，懷璧握珠容抱甕。", "大宛天馬本不羈，擫耳轅駒援就控。", "撈蝦摸蟹力易盡，搏虎擒蛟殺方痛。", "君時正射晁董策，直把黄金變鉛汞。", "顧我衰遲特相子，許我過比儀韶鳳。", "回頭已數六端午，幾向夢中自占夢。", "邇來欲述陷膚語，豈謂書詞情愈重。", "琅琅楚虞奏未缺，杳杳燕鴻目頻送。", "壯君已赴宣室召，老來未棄蟭螟動。", "詩成新月半侵簾，更聽樓頭角初弄。"]}