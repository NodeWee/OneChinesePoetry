{"author": "李之儀", "period": "宋", "type": "诗", "title": "晚步汴堤始見春色次夜與蔡君規鄭希仁同飲進奏官舍", "paragraphs": ["昨日行河堤，柳色綠如埽。", "只疑晚煙罩寒林，細看始知春已到。", "春來本不與我期，病中蹉却春來時。", "塵埃雨過風不起，但見紅紫咄咄陵高枝。", "年年見春隨分喜，今年見春略無意。", "泊然相遇等幻化，況是客愁如夢裏。", "前年隨春入都門，去年探春海上村。", "今年作客還到此，萬里漂浮誰與論。", "故人邂逅羅酒樽，白髮相逢情更親。", "身世崎嶇有底急，終日裂臍如歸雲。", "倚門幾夜環連夢，勃窣稚子行逡巡。", "扁舟早晚東南奔，車馬紛紛愁殺人。"]}