{"author": "李之儀", "period": "宋", "type": "诗", "title": "常愛東坡去年花落在徐州對月酣歌美清夜今夜黄州見落花小院閉門風露下二詩因即其韵聊寄目前  其一", "paragraphs": ["老來不慣離家久，獨卧一庵今八夜。", "抵搔十爪垢已滿，降伏千魔心未下。", "熒熒病眼日更昏，皎皎孤懷誰與瀉。", "恨無鸞帳與誰俱，獨有筇枝伴身亞。", "華嚴性海偶深味，兜率陀天聊復借。", "平生好書陋顔柳，近日作詩幾沈謝。", "百年旅夢行將覺，萬里家園猶未舍。", "妄緣儻或未嘗膽，佳境安得如食蔗。", "從來少味燕偏知，早已忘機鼠休怕。", "行當遂作重屏圖，闒茸凡材任譏駡。"]}