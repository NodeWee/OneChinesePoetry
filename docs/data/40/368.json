{"author": "李之儀", "period": "宋", "type": "诗", "title": "王爲道東軒梅花小桃相次弄色置酒見邀出琉璃盆浸花貯酒半移即花既辭留名壁間", "paragraphs": ["搔髮滿爪垢，撲衣滿襟塵。", "百年信幾時，吾生苦紛紜。", "黄河源從天上流，忽然河底爲沙丘。", "張良身不滿三尺，從使沛公君列侯。", "淮陰小兒亦何者，俛首無辭出胯下。", "晨炊蓐食爲得計，一飯千金豈無價。", "相君之背貴莫言，前趨鼎鑊何等閒。", "使爲故主已梟首，奏事猶如冕旒前。", "軹深井里有屠者，荆歌壯士不復還。", "伯樂相馬只相骨，咄咄常情迷賈鞭。", "春來萬事不欲語，惟願沽酒不著錢。", "大鐺長杓酌還引，日日如此過百年。", "相家新有檢正官，謂我落魄早見憐。", "東軒小桃間梅蘂，清香秀色能相先。", "不將貴勢略雅舊，脫巾取酒容流連。", "瑠璃盆深花透過，愛花移向花邊坐。", "時時飄蘂落盆中，冉冉天仙空裏墜。", "醉後草書疑有神，牆間怒角拿飛雲。", "掃禿千毫興未盡，惆悵粉壁何時新。", "盆空不記上馬去，曉來但見衣巾污。", "古人名節堆故紙，多少沉埋不知數。", "明朝花落在須臾，莫遣高門無入路。"]}