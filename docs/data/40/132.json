{"author": "李之儀", "period": "宋", "type": "诗", "title": "延之云累日把酒止在相近處殊不快人意坐間命徧索城內外可以延處之地將往因之得城南張氏園秋花斑駮可喜遂劇飲待月上戴花作樂而歸市猶未徹觀者如堵次致君韵", "paragraphs": ["累日相看似處陰，今朝乘興共追尋。", "曲欄方沼爭留步，秀色新啼總會心。", "酒面屢從羅綺發，花心休被雪霜侵。", "燭城醉路凌初月，但覺人山一徑深。"]}