{"author": "白居易", "period": "唐", "type": "诗", "title": "早冬遊王屋自靈都抵陽臺上方望天壇偶吟成章寄溫谷周尊師中書李相公", "paragraphs": ["霜降山水清，王屋十月時。", "石泉碧漾漾，巖樹紅離離。", "朝爲靈都遊，暮有陽臺期。", "飄然世塵外，鸞鶴如可追。", "忽念公程盡，復慙身力衰。", "天壇在天半，欲上心遲遲。", "嘗聞此遊者，隱客與損之。", "各抱貴仙骨，俱非泥垢姿。", "二人相顧言，彼此稱男兒。", "若不爲松喬，即須作臯夔。", "今果如其語，光彩雙葳蕤。", "一人佩金印，一人翳玉芝。", "我來高其事，詠歡偶成詩。", "爲君題石上，欲使故山知。"]}