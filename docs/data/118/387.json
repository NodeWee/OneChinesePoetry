{"author": "白居易", "period": "唐", "type": "诗", "title": "和微之聽妻彈別鶴操因爲解釋其義依韻加四句", "paragraphs": ["義重莫若妻，生離不如死。", "誓將死同穴，其奈生無子。", "商陵追禮教，婦出不能止。", "舅姑明旦辭，夫妻中夜起。", "起聞雙鶴別，若與人相似。", "聽其悲唳聲，亦如不得已。", "青田八九月，遼城一萬里。", "裴回去住雲，嗚咽東西水。", "寫之在琴曲，聽者酸心髓。", "況當秋月彈，先入憂人耳。", "怨抑掩朱弦，沈吟停玉指。", "一聞無兒歎，相念兩如此。", "無兒雖薄命，有妻偕老矣。", "幸免生別離，猶勝商陵氏。"]}