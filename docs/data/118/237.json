{"author": "白居易", "period": "唐", "type": "诗", "title": "與沈楊二舍人閤老同食勅賜櫻桃翫物感恩因成十四韻", "paragraphs": ["清曉趨丹禁，紅纓降紫宸。", "驅禽養得熟，和葉摘來新。", "圓轉盤傾玉，鮮明籠透銀。", "內園題兩字，西掖賜三臣。", "熒惑晶華赤，醍醐氣味真。", "如珠未穿孔，似火不燒人。", "杏俗難爲對，桃頑詎可倫。", "肉嫌盧橘厚，皮笑荔枝皴。", "瓊液酸甜足，金丸大小勻。", "偷須防曼倩，惜莫擲安仁。", "手擘纔離核，匙抄半是津。", "甘爲舌上露，暖作腹中春。", "已懼長尸祿，仍驚數食珍。", "最慙恩未報，飽餧不才身。"]}