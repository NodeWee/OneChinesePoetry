{"author": "白居易", "period": "唐", "type": "诗", "title": "郡齋暇日憶廬山草堂兼寄二林僧社三十韻多敘貶官已來出處之意", "paragraphs": ["諫諍知無補，遷移分所當。", "不堪匡聖主，只合事空王。", "龍象投新社，鵷鸞失故行。", "沈吟辭北闕，誘引向西方。", "便住雙林寺，仍開一草堂。", "平治行道路，安置坐禪牀。", "手版支爲枕，頭巾閣在牆。", "先生烏几舃，居士白衣裳。", "竟歲何曾悶，終身不擬忙。", "滅除殘夢想，換盡舊心腸。", "世界多煩惱，形神久損傷。", "正從風鼓浪，轉作日銷霜。", "吾道尋知止，君恩偶未忘。", "忽蒙頒鳳詔，兼謝剖魚章。", "蓮靜方依水，葵枯重仰陽。", "三車猶夕會，五馬已晨裝。", "去似尋前世，來如別故鄉。", "眉低出鷲嶺，脚重下虵岡。", "漸望廬山遠，彌愁峽路長。", "香爐峰隱隱，巴字水茫茫。", "瓢挂留庭樹，經收在屋梁。", "春拋紅藥圃，夏憶白蓮塘。", "唯擬捐塵事，將何荅寵光。", "有期追永遠，無政繼龔黃。", "南國秋猶熱，西齋夜暫涼。", "閑吟四句偈，靜對一爐香。", "身老同丘井，心空是道場。", "覓僧爲去伴，留俸作歸糧。", "爲報山中侶，憑看竹下房。", "會應歸去在，松菊莫教荒。"]}