{"author": "白居易", "period": "唐", "type": "诗", "title": "京使回累得南省諸公書因以長句詩寄謝蕭五劉二元八吳十一韋大陸郎中崔二十二牛二李七庾三十二李六李十楊三樊大楊十二員外", "paragraphs": ["雪壓泥埋未死身，每勞存問媿交親。", "浮萍飄泊三千里，列宿參差十五人。", "禁月落時君待漏，畬煙深處我行春。", "瘴鄉得老猶爲幸，豈敢傷嗟白髮新。"]}