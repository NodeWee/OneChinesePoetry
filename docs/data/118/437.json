{"author": "白居易", "period": "唐", "type": "诗", "title": "和微之詩二十三首 和酬鄭侍御東陽春悶放懷追越遊見寄", "paragraphs": ["君得嘉魚置賓席，樂如南有嘉魚時。", "勁氣森爽竹竿竦，妍文煥爛芙蓉披。", "載筆在幕名已重，補衮於朝官尚卑。", "一緘疏入掩谷永，三都賦成排左思。", "自言拜辭主人後，離心蕩颺風前旗。", "東南門館別經歲，春眼悵望秋心悲。", "昨日嘉魚來訪我，方駕同出何所之。", "樂遊原頭春尚早，百舌新語聲椑椑。", "日趂花忙向南拆，風催柳急從東吹。", "流年惝怳不饒我，美景鮮妍來爲誰。", "紅塵三條界阡陌，碧草千里鋪郊畿。", "餘霞斷時綺幅裂，斜雲展處羅文紕。", "暮鐘遠近聲互動，暝鳥高下飛追隨。", "酒酣將歸未能去，悵然迴望天四垂。", "生何足養嵇著論，途何足泣楊漣洏。", "胡不花下伴春醉，滿酌綠酒聽黃鸝。", "嘉魚點頭時一歎，聽我此言不知疲。", "語終興盡各分散，東西軒騎分逶迤。", "此詩勿遣閑人見，見恐與他爲笑資。", "白首舊寮知我者，憑君一詠向周師。"]}