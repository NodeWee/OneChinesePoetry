{"author": "白居易", "period": "唐", "type": "诗", "title": "去歲罷杭州今春領吳郡慙無善政聊寫鄙懷兼寄三相公", "paragraphs": ["爲問三丞相，如何秉國鈞。", "那將最劇郡，付與苦慵人。", "豈有吟詩客，堪爲持節臣。", "不才空飽暖，無惠及飢貧。", "昨臥南城月，今行北境春。", "鉛刀磨欲盡，銀印換何頻。", "杭老遮車轍，吳童掃路塵。", "虛迎復虛送，慙見兩州民。"]}