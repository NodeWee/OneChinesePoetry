{"author": "白居易", "period": "唐", "type": "诗", "title": "和微之詩二十三首 和新樓北園偶集從孫公度周巡官韓秀才盧秀才范處士小飲鄭侍御判官周劉二從事皆先歸", "paragraphs": ["聞君新樓宴，下對北園花。", "主人既賢豪，賓客皆才華。", "初筵日未高，中飲景已斜。", "天地爲幕席，富貴如泥沙。", "嵇劉陶阮徒，不足置齒牙。", "臥甕鄙畢卓，落帽嗤孟嘉。", "芳草供枕藉，亂鶯助諠譁。", "醉鄉得道路，狂海無津涯。", "一歲春又盡，百年期不賒。", "同醉君莫辭，獨醒古所嗟。", "銷愁若沃雪，破悶如割瓜。", "稱觴起爲壽，此樂無以加。", "歌聲凝貫珠，舞袖飄亂麻。", "相公謂四座，今日非自誇。", "有奴善吹笙，有婢彈琵琶。", "十指纖若笋，雙鬟黳如鵶。", "履舃起交雜，杯盤散紛拏。", "歸去勿擁遏，倒載逃難遮。", "明日宴東武，後日遊若耶。", "豈獨相公樂，謳歌千萬家。"]}