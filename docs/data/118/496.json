{"author": "白居易", "period": "唐", "type": "诗", "title": "蘇州李中丞以元日郡齋感懷詩寄微之及予輙依來篇七言八韻走筆奉荅兼呈微之", "paragraphs": ["白首餘杭白太守，落魄拋名來已久。", "一辭渭北故園春，再把江南新歲酒。", "桮前笑歌徒勉強，鏡裏形容漸衰朽。", "領郡慙當潦倒年，鄰州喜得平生友。", "長洲草接松江岸，曲水花連鏡湖口。", "老去還能痛飲無，春來曾作閑遊否。", "憑鶯傳語報李六，倩鴈將書與元九。", "莫嗟一日日催人，且貴一年年入手。"]}