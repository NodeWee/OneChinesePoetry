{"author": "趙蕃", "period": "宋", "type": "诗", "title": "三月十七日以檄出行賑貸旬日而復反自州門至老竹自老竹至鵞口復回老竹由乾溪上入浦口汎舟以歸得詩十首  其八", "paragraphs": ["浦口江頭艇子呼，有懷逸興恐成孤。", "非鬭郵傳憎塵土，自愛江山入畫圖。", "峯勢宛如神峻拔，瀑痕渾似筆濃枯。", "顧憐文力孱非敵，賸欲追摹忽已逋。"]}