{"author": "魏了翁", "period": "宋", "type": "诗", "title": "安大使生日", "paragraphs": ["恭惟天祐宋，奕葉際明良。", "積德由文武，生賢邁漢唐。", "粵稽資殿老，降自皛山陽。", "崧極申函粹，東維傅啟祥。", "堂堂三代直，赫赫萬夫望。", "清廟圭璋璧，明堂楓柞樟。", "詔成來鳳翥，雲滃際龍驤。", "誰誤玄黄篚，爭馳赤白囊。", "攙槍星有耀，晻曀日無光。", "白晝鳴梟獍，長衢縱虎狼。", "公卿失匕筯，帷幄自金湯。", "昔在齊劉豫，前睎石敬瑭。", "久爲虜臣妾，深入漢封疆。", "誰似機籌妙，曾無矢鏃傷。", "邊城長男女，農畝遂耕桑。", "惠澤孚禽獸，威稜憺犬羊。", "報勳隆爵秩，紀績滿旂常。", "事業侔伊呂，功名陋霍張。", "巖巖千仞壁，納納百川航。", "經國般營室，憂民旅念鄉。", "直方坤立德，中正泰包荒。", "天錫公難老，神扶福孔穰。", "沖襟凝日谷，溫語瀉天潢。", "壽域周三蜀，春祺徧一方。", "蓬巒擎屭贔，壺玉扣鴛鴦。", "御府頒殊玩，褒綸下十行。", "繡鞍翻昱爚，茸纛立熒煌。", "萬古功名樣，千年節義香。", "九重新政理，二枋孰維綱。", "當宁疇耆碩，非公莫便章。", "白麻颺殿陛，金衮赴文昌。", "會整乾坤了，長令海縣康。", "作經七六藝，致主四三王。", "自顧蓬蒿質，敢希桃李場。", "熊占祥入夢，駉頌壽如岡。", "畫地數勛烈，指心成激昂。", "莫馳千里足，親對九霞觴。", "天漢江山美，中書日月長。", "願言崇令德，永作世津梁。"]}