{"author": "吳泳", "period": "宋", "type": "诗", "title": "都大華文監丞權府事之明年天子詔將直禁近邦之人有以三瑞爲獻者曰雙蓮曰岐麥曰九穗禾皆斯世之上瑞而萃於一時人目之以爲盛遂采民謠集成歌頌曲三首以紀其美", "paragraphs": ["短短菰蒲洲，陰陰葭菼陂。", "有斐嘉芙蓉，雙蒂媚漣漪。", "如龍舒兩娥，如沅湘二妃。", "豈伊玉池種，而乃生污泥。", "斑然爛雲錦，襲人芳菲菲。", "兩美諒必合，佳人製爲衣。", "下承朝露滋，上戴夕日輝。", "駕言折芳馨，歸以遺所思。"]}