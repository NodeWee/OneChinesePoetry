{"author": "魏了翁", "period": "宋", "type": "诗", "title": "某偶爲木犀有賦遂蒙別駕諸丈光和盈軸因惟晉以後名科第曰折桂兩無相關至近世則又以木犀之別種有巖桂之名其實非桂也遂併爲一物輒爲二木訟冤呈諸丈一笑", "paragraphs": ["澹雲明露立蒼蒼，不識從來聲利場。", "晉士習浮輕興喻，唐人承誤轉周章。", "高談天上兔蟾影，卑擬人閒龍麝香。", "犀桂自殊苦相累，都將榮進溷真芳。"]}