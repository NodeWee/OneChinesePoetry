{"author": "趙蕃", "period": "宋", "type": "诗", "title": "三月十七日以檄出行賑貸旬日而復反自州門至老竹自老竹至鵞口復回老竹由乾溪上入浦口汎舟以歸得詩十首  其七", "paragraphs": ["春今回首便天涯，留得芳英在物華。", "野色似雲閒放犢，樹陰如幄暗巢鴉。", "金錢滿地空心草，紫綺漫郊苦菜花。", "試考方言助多識，欲傳名字入詩家。"]}