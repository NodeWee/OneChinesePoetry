{"author": "魏了翁", "period": "宋", "type": "诗", "title": "瀘貢士二十人端平元年手書增郡國貢士員瀘增二人是歲貢于東西路轉運司者各二人以五月庚戌合寮吏宴于郡之正牙歌鹿鳴以遣之  其二", "paragraphs": ["天地中間着此身，合將位育入經綸。", "陰陽固自生成我，爵祿安能富貴人。", "利欲當權心退舍，詖淫得路俗迷津。", "諸君自此騰驤去，願以先知覺此民。"]}