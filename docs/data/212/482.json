{"author": "魏了翁", "period": "宋", "type": "诗", "title": "某曩在遂寧嘗賦木犀云茂樹幽花兀老蒼不隨衆卉入詞場虎頭點點開金粟犀首纍纍佩印章明月上時疑白傅清風度處看黄香人才生世元如此不爲無人不肯芳今十數年矣偶憶前作未免兒戲用韻再賦呈諸友", "paragraphs": ["洞煙谿月楚山蒼，萬木辭林稼滌場。", "老桂挾秋清入骨，明河倚樹爛成章。", "城隅靜女閒逾美，澤畔纍臣晚更香。", "若數秋花饒此品，未容陶菊逞孤芳。"]}