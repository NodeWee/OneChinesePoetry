{"author": "趙蕃", "period": "宋", "type": "诗", "title": "三月十七日以檄出行賑貸旬日而復反自州門至老竹自老竹至鵞口復回老竹由乾溪上入浦口汎舟以歸得詩十首  其六", "paragraphs": ["乾溪溪側彈子洞，薄暮過之聊且休。", "志欲山林成獨往，媿無名姓繼三遊。", "奇奇怪怪乏畫手，鑿鑿磷磷宜枕流。", "巖岫水泉真兩得，未容石井獨吾州。"]}