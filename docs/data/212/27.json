{"author": "趙蕃", "period": "宋", "type": "诗", "title": "三月十七日以檄出行賑貸旬日而復反自州門至老竹自老竹至鵞口復回老竹由乾溪上入浦口汎舟以歸得詩十首  其二", "paragraphs": ["聞道高原尚苦乾，未妨平陸欲生湍。", "眼中乍見扶藜出，耳畔未嗟啼鳥讙。", "漢詔當知本寬大，豳詩政復著艱難。", "爾能粗得饑腸實，我亦安辭脚力酸。"]}