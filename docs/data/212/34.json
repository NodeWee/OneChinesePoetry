{"author": "趙蕃", "period": "宋", "type": "诗", "title": "三月十七日以檄出行賑貸旬日而復反自州門至老竹自老竹至鵞口復回老竹由乾溪上入浦口汎舟以歸得詩十首  其九", "paragraphs": ["晚日微風墜鏡平，中流直下縠紋生。", "煙雲點綴多新態，鷗鳥逢迎殆宿盟。", "聚落近於邊境接，村墟亦有戍樓橫。", "雖然王化初無外，接畛農桑畔不爭。"]}