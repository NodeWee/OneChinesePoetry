{"author": "趙蕃", "period": "宋", "type": "诗", "title": "三月十七日以檄出行賑貸旬日而復反自州門至老竹自老竹至鵞口復回老竹由乾溪上入浦口汎舟以歸得詩十首  其五", "paragraphs": ["既雨得晴晴亦佳，筍輿終日度咿啞。", "蒙籠篁竹四三里，髣髴茅茨三五家。", "鄰舍相聞亦雞犬，田疇隨事有桑麻。", "居夷何陋慚君子，不爾辭官學種畬。"]}