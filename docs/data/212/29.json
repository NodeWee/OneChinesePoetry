{"author": "趙蕃", "period": "宋", "type": "诗", "title": "三月十七日以檄出行賑貸旬日而復反自州門至老竹自老竹至鵞口復回老竹由乾溪上入浦口汎舟以歸得詩十首  其四", "paragraphs": ["大麥初齊積漸黄，青青小麥更連岡。", "去冬屢雪有如此，今歲一豐端可望。", "負籠不須嗟甚苦，腰鎌行且看爭忙。", "太倉紅腐憎泥土，亦復遥思餠餌香。"]}