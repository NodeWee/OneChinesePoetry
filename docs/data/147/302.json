{"author": "釋正覺", "period": "宋", "type": "诗", "title": "六代祖師畫像贊 六祖大監禪師", "paragraphs": ["廣南樵夫，淮西行者。", "明珠走盤，黄金出冶。", "透影像兮凡聖罔得同塵，續光明兮家世自然不夜。", "衆星之拱斗之魁，百川之趨海之下。", "棄鉢袋而逃，提不起而懇招。", "非風旛之摇，示即物之情超。", "葉落歸根兮來時無口，百千三昧兮九牛一毛。"]}