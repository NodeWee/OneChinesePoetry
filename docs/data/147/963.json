{"author": "張元幹", "period": "宋", "type": "诗", "title": "左舉善人物高妙才具敏特要當爲世用而乃携孥撫孤以不二價從事丹壺中其胸次詎可窺耶一日出示諸公篇軸邀老夫同賦義不可辭", "paragraphs": ["小隱丹壺時憑欄，它年興在跨黄班。", "不妨遊戲橘中樂，政爾經營湖上山。", "誰識胸懷容萬頃，聊將身世寓三間。", "故人有子猶流落，我輩逢渠轉厚顔。"]}