{"author": "張元幹", "period": "宋", "type": "诗", "title": "奉同黄檗慧公秀峰昌公丁巳上元日訪鼓山珪公遊臨滄亭爲賦十四韻", "paragraphs": ["孤雲乘天風，飛入海上山。", "松聲發鼓吹，導我登層巒。", "平生烟霞想，政在巖壑間。", "及茲百事懶，作意三日閑。", "聊將燒燈夜，付與兒輩看。", "來陪老禪伯，杖履同躋攀。", "曲折幾蘚磴，竹引春斕斑。", "竇口咽細泉，崖腹鳴飛瀾。", "足疲眼界遠，語樂心地安。", "倒景射西崦，晃蕩雲海寬。", "十年戎馬後，集此蘭若難。", "未必支許遊，能盡賓主歡。", "暝色到峰頂，月光散林端。", "摩挲忘歸石，告以幽遐觀。"]}