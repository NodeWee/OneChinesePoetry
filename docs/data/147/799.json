{"author": "張元幹", "period": "宋", "type": "诗", "title": "七月三日雨不止後一日作", "paragraphs": ["暝色復已夕，雨聲全未疏。", "掩關頗嗜卧，篝燈空照書。", "點滴聞瓦溝，决溜鳴階渠。", "試作華屋想，未減嚴城居。", "大江洶波浪，曠野風號呼。", "那知三家村，有此一腐儒。", "是身在宇宙，何適非蘧廬。", "陵谷儻遷變，樓觀皆空虛。", "安心無秘法，絕念忘畏途。", "生死尚可處，此境固有餘。"]}