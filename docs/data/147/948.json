{"author": "張元幹", "period": "宋", "type": "诗", "title": "筠溪居士跳出隨順境界把住放行自在神通縱橫妙用已是摸索不著妙現老子猶眨句中眼可謂善知識用心謹次嚴韻上呈", "paragraphs": ["珍重筠溪舊主人，我知明水是前身。", "如何一念初無過，便有多生未了因。", "止酒裙襦成厭雜，逃禪槌拂要比鄰。", "雲居嫡子重拈出，流布諸方此話新。"]}