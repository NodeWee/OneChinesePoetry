{"author": "釋正覺", "period": "宋", "type": "诗", "title": "宣和甲辰三月三日山谷寺偶成是時欲下長蘆也", "paragraphs": ["溫風在山谷，青紫班芳妍。", "浩然春公心，不作彼此偏。", "其來初無像，榮事亦自然。", "雲容淡如鶴，草色齊膩煙。", "竹萌裹豹袴，蕨茁引兒拳。", "盤箸富可喜，齒頰甘亦便。", "山水濯塵念，風雲會前緣。", "葦江懷道人，擁衆幾兩千。", "頂門眼照世，胸中海吞川。", "同雛丹山巢，羽成各翔遷。", "而今欲住集，相見而忘年。", "執鞭驅並駕，未愧無綵韉。", "白鷗行作伍，水蔬對烹煎。", "撫摩青石牛，不得陪高眠。", "將趨皖口市，就買莎郎船。", "回首謝諸祖，覺法吾所天。", "慧燈耿不夜，心花芳枝聯。", "後日兒孫輩，莫怪森羅前。"]}