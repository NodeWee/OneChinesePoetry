{"author": "張元幹", "period": "宋", "type": "诗", "title": "奉送真歇禪師往住阿育山兼簡黄檗雲峰諸老", "paragraphs": ["時流罕識真，特立取衆忌。", "不有明眼人，誰止萬口沸。", "古今冠蓋場，毀譽固一致。", "胡爲空門中，生滅亦滋熾。", "更憐晚學徒，遍參反諛媚。", "妄將宗派分，未必盡師志。", "要是鷹犬姿，乃出蛇鼠計。", "堂堂真歇師，的的示大意。", "所向古道場，衲子悉傾至。", "往年入吳閩，宴坐走檀施。", "繼踵幾尊宿，建立各超詣。", "南方祖令行，山川久增氣。", "乃知羣魔怖，不樂佛住世。", "休歇雲卧菴，謗焰息氛翳。", "欻然天門開，黄紙書廣利。", "萬態復現前，頗似厭權勢。", "去來初何心，緣感本自契。", "憫茲象衆衰，願力救深弊。", "維師法梁棟，世道貴相濟。", "露風吹海雲，瘴嶺發巖桂。", "欲挽衣裓留，意已萬里外。", "我老卜後期，夜話炯不寐。"]}