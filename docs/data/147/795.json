{"author": "張元幹", "period": "宋", "type": "诗", "title": "乙卯秋奉送王周士龍閣自貶所歸鼎州太夫人侍下", "paragraphs": ["語離三秋風，念子萬里客。", "我獨憂患餘，幾爲死生隔。", "相逢忽眼明，照影俱頭白。", "蘭若清夜長，連床話疇昔。", "如何功名心，一旦乃冰釋。", "賣藥真徉狂，穿雲忘遷謫。", "不然蔬笋腸，寧無瘴烟色。", "良由火棗成，內景充尺宅。", "下視陋九州，槐安等稱國。", "絕憐蠻觸爭，亦復弄兵革。", "亂來更多事，老去覺世窄。", "歸歟桃花源，斑衣作兒劇。", "此樂人所稀，今我那能得。", "他時南山南，寄書北山北。"]}