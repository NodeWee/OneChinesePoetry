{"author": "釋正覺", "period": "宋", "type": "诗", "title": "雪竇宗長老茲寫師像以授天童知事壁龕而掛之乞語書其上", "paragraphs": ["妙藏絕鄰，畢竟無身也清虛之理真。", "幽靈獨神，須臾返色也自照之智親。", "雲寒有雪意，天遠連秋津。", "緣起佛種，覺生幻塵。", "語細音柔，丹山鳳鶵之韻。", "目深眉重，檀林師子之顰。", "借位途中賓主，借功門裏君臣。", "洞水逆流，望雲巖而半肯。", "曹山顛酒，知清稅未全貧。", "曲木床頭握麈尾，心傳一句付其人。"]}