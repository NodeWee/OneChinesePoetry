{"author": "釋正覺", "period": "宋", "type": "诗", "title": "清潭榮長老寫師像求贊", "paragraphs": ["家山水兮，靜忘處所。", "友魚鳥兮，動忘爾汝。", "默默之得誰傳，的的之宗自舉。", "冰壺春未回，而痕垢無些。", "玉林月已上，而清光有許。", "湛存此箇宗乘，肯壞人家男女。", "黄梅之鉢笑夜偷，少室之衣疑浪與。", "方徹地區，圓該天宇。", "神發幽而空谷應呼，聲出礙而霜鐘忽杵。"]}