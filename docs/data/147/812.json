{"author": "張元幹", "period": "宋", "type": "诗", "title": "信中居仁叔正皆有詩訪梅於城西而獨未暇載酒分付老拙其敢不承", "paragraphs": ["關山往歲曾冰裂，跋馬平坡千樹雪。", "疏枝冷蕊最撩人，雪後生香微带月。", "醉中不數長短亭，狐裘擁鼻風前醒。", "十年喪亂豈記憶，一見新詩心目驚。", "平生公輩真豪友，意氣相投共杯酒。", "祇今流落天南端，悵望中原莫回首。", "及身强健頻看梅，此花到眼春光催。", "玉人風味正清絕，但欠雪月相徘徊。", "欲訪城西尋醉語，竹籬茅舍知何許。", "携壺藉草儻不嗔，便與此花長作主。"]}