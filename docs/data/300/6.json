{"author": "秦觀", "period": "宋", "type": "诗", "title": "和劉僕射感舊言懷寄蘇左丞左丞昔守南京僕射方爲幕客今同爲執政作此詩僕射詩略記其一聯云論文青眼今猶在報國丹心老更同", "paragraphs": ["三禁提衡系擾龍，拜無燒尾有家風。", "班行舊號青雲士，賓主今爲黄閤公。", "烱烱坐屏雲母隔，珊珊行佩水蒼同。", "自驚初到蓬萊上，便見驪珠出海宮。"]}