{"author": "蘇轍", "period": "宋", "type": "诗", "title": "程八信孺表弟剖符單父相遇潁川歸鄉待闕作長句贈別", "paragraphs": ["我生猶及見大門，弟兄中外十七人。", "兩家門戶甲鄉黨，正如潁川數孫陳。", "嗈嗈鳴雁略雲漢，風吹散落天一垠。", "歸來勉强整毛羽，飲水啄粒傷離羣。", "東西隔絕不敢恨，死生相失長悲辛。", "蕭蕭華髮對妻子，往往老淚流衣巾。", "仲叔已盡季亦老，雙星孤月耿獨存。", "老夫閉門不敢出，喜君三度乘朱輪。", "今春剖符地尤勝，不齊自古留芳塵。", "回車訪我念衰老，挽衣把臂才逡巡。", "君行到官我未死，杖藜便是不速賓。", "一尊酌我當有問，此國豈有賢於君。"]}