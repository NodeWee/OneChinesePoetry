{"author": "蘇轍", "period": "宋", "type": "诗", "title": "次韵文氏外孫驥以其祖父與可學士書卷還謝悰學士", "paragraphs": ["西南自是賢俊府，衰老思歸謾留許。", "舂禾磨麥非平生，子孫便推我作古。", "賢哉與可詩中傑，筆墨餘功散繒楮。", "南陽諸謝世有人，此邦亦自非其土。", "一時與我俱作客，白髮蒼顔愧非伍。", "儒術真傳漢太翁，風流未減晉諸庾。", "兩家尚有往還帖，舊集脫遺應可補。", "明窗展卷清淚滴，恍然似與故人語。", "欲鎖空厨付長康，恐君譏我不與取。"]}