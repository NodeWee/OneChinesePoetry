{"author": "王詵", "period": "宋", "type": "诗", "title": "子瞻再和前篇非惟格韻高絕而語意鄭重相與甚厚因復用韻答謝之", "paragraphs": ["憶從南澗北山邊，慣見嶺雲和野煙。", "山深路僻空弔影，夢驚松竹風蕭然。", "杖藜芒屩謝塵境，已甘老去栖林泉。", "春籃採朮問康伯，夜竈養丹陪稚川。", "漁樵每笑坐爭席，鷗鷺無機馴我前。", "一朝忽作長安夢，此生猶欲更問天。", "歸來未央拜天子，枯荄敢自期春妍。", "造物潛移真幻影，感時未用驚桑田。", "醉來却畫山中景，水墨想像追當年。", "玉堂故人相與厚，意使嫫母齊聯娟。", "豈知憂患耗心力，讀書懶去但欲眠。", "屠龍學就本無用，只堪投老依金仙。", "更得新詩寫珠玉，勸我不作區中緣。", "佩服忠言匪論報，短章重次木瓜篇。"]}