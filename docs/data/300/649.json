{"author": "蘇轍", "period": "宋", "type": "诗", "title": "釀重陽酒", "paragraphs": ["家人欲釀重陽酒，香麴甘泉家自有。", "黄花抱蕊有佳思，金火未調無好手。", "老奴但欲致村酤，小婢爭言試三斗。", "我年七十似童兒，逢節歡欣事從厚。", "廩粟已空豆方實，羔豚雖貴魚可取。", "病嫌秋雨難爲腹，老咽饞涎空有口。", "折花誰是送酒人，來客但有鄰家父。", "閉門一醉莫問渠，巷爭不用纓冠救。"]}