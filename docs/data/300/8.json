{"author": "秦觀", "period": "宋", "type": "诗", "title": "西城宴集元祐七年三月上巳日詔賜館閣官花酒以中澣日游金明池瓊林苑又會於國夫人園會者二十有六人二首  其二", "paragraphs": ["宜秋門外喜參尋，豪竹哀絲發妙音。", "金爵日邊棲壯麗，彩虹天際卧清深。", "已煩逸少書陳迹，更屬相如賦上林。", "猶恨真人足官府，不如魚鳥自飛沉。"]}