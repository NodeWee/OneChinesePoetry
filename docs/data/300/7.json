{"author": "秦觀", "period": "宋", "type": "诗", "title": "西城宴集元祐七年三月上巳日詔賜館閣官花酒以中澣日游金明池瓊林苑又會於國夫人園會者二十有六人二首  其一", "paragraphs": ["春溜泱泱初滿池，晨光欲轉萬年枝。", "樓臺四望烟雲合，簾幕千家錦繡垂。", "風過忽聞花外笑，日長時奏水中嬉。", "太平誰謂全無象，寓在群仙把酒時。"]}