{"author": "楊萬里", "period": "宋", "type": "诗", "title": "小憩二龍爭珠蓋兩長嶺夾一圜峰故名自此出官路入山路云", "paragraphs": ["田路直復縈，肩輿斜還正。", "如何晴三日，猶自滑一徑。", "缺岸有危踐，方軫無穩興。", "不跌先獨驚，稍坦深自慶。", "肯信坐者安，不及行者病。", "昨來九軌塗，可思不可更。", "忽逢兩蒼虬，爭此一照乘。", "頗欲問故老，雙爭誰孤勝。", "水聲亂人語，一辭無真聽。", "輕風泛秧疇，衆綠久未定。", "崎嶇從此始，辛苦何時竟。"]}