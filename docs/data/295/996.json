{"author": "楊萬里", "period": "宋", "type": "诗", "title": "給事葛楚輔侍郎余處恭二詹事招儲禁同寮沈虞卿秘監諭德尤延之右司侍講何自然少監羅春伯大著二宮教及予泛舟西湖步登孤山五言", "paragraphs": ["曉雨擣珠屑，吹作空中塵。", "拂水無落暈，映巒有遮痕。", "承華兩端尹，嘉招出城闉。", "一尊澆雲師，借風開晝昏。", "諸鬟忽脫帽，孤鏡亦捲裀。", "西湖翳復皎，南山洗如新。", "舍舟步柳堤，曳杖啄松門。", "乃是小上林，亦有虎守閽。", "桂落剩金粟，蓉粧濃繡屏。", "高堂竹梢上，幽榭荷葉濱。", "羣仙此小憩，呼酒領一欣。", "秋花隔水笑，笑我墮紗巾。", "更酬不知籌，互嘲還作春。", "行樂戒多取，況復仄羲輪。", "歸鬉兀頹玉，那知醉與醒。"]}