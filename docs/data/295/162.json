{"author": "陳造", "period": "宋", "type": "诗", "title": "次韻楊宰", "paragraphs": ["有薪尚濕惡，有穀未舂簸。", "病客正牢落，急雪忽蜚墮。", "枵腹亟問炊，曲身可欠火。", "簷隙納璀璨，座隅紛碎瑣。", "繽漂纔一瞬，彌滿已四野。", "慨念菜茹農，負愧吾顔赭。", "人同忍朝饑，神亦輟秋社。", "吾村劣收穫，猶幸了眼下。", "嗷嗷聞見間，久已絕貸假。", "何人發陳紅，倚待由也果。"]}