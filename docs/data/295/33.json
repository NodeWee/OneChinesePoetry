{"author": "陳造", "period": "宋", "type": "诗", "title": "次韻余司理", "paragraphs": ["一從荆楚役，八數昏旦星。", "剸裁有瑣碎，觴詠無頻仍。", "世故未焚券，官曹方治經。", "客或嗤臞儒，下亦安聾丞。", "過日念知己，遠方空舊朋。", "持斧迺宗匠，歃血主文盟。", "天瓢賸挹注，風翼困凌乘。", "袖憐醉墨淄，眼爲故交青。", "招此窮鄉吏，闖彼小玉京。", "樽罍容吟噱，粉黛羅娉盈。", "理窟領新得，詩瓢傾舊盛。", "風前雕虎嘯，秋後寒蛩鳴。", "六花嚴堅陣，尺箠鏖罷兵。", "是翁信奇偉，小子慚奉承。", "攘善悖古訓，躗言防天刑。", "見推無異辭，君語吾未憑。"]}