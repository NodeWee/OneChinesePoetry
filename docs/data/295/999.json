{"author": "楊萬里", "period": "宋", "type": "诗", "title": "李聖俞郎中求吾家江西黄雀醝法戲作醝經遺之", "paragraphs": ["江夏無雙小道士，一丘一壑長避世。", "裁雲縫霧作羽衣，蘆花柳綿當裘袂。", "身騎鴻鵠太液池，脚踏金蟇攀桂枝。", "渴飲南陽菊潭水，饑啄藍田栗玉芝。", "今年天田秋大熟，紫皇遣刈神倉穀。", "一雙鳬舄墮雲羅，夜隨弋人卧茅屋。", "賣身不直程將軍，却與彭越俱策勳。", "解衣戲入玉壺底，壺中別是一乾坤。", "水精鹽山兩岐麥，身在椒蘭衆香國。", "玉條脫下澡凝脂，金叵羅中酌瓊液。", "平生學仙不學禪，刳心洗髓糟床邊。", "諸公俎豆驚四筵，猶得留侯借箸前。", "昔爲飛仙今酒仙，更入太史滑稽篇。"]}