{"author": "楊萬里", "period": "宋", "type": "诗", "title": "予因集杜句跋杜詩呈監試謝昌國察院謝丈復集杜句見贈予以百家衣報之", "paragraphs": ["棘圍深鎖武成宮，華裾織翠青如葱。", "謝公文章如虎豹，林間一嘯四山風。", "天下幾人學杜甫，千江隔兮萬山阻。", "畫地爲餠未必似，更覺良工心獨苦。", "誰登李杜壇，浩如海波翻。", "奄有二子成三人，古風蕭蕭筆追還。", "我詩如曹鄶，拆東補西裳作带。", "令人還憶謝玄暉，崑崙虞泉入馬蹄。", "我願四方上下逐東野，只有相逢無別離。"]}