{"author": "楊萬里", "period": "宋", "type": "诗", "title": "尤延之和予新凉五言末章有早歸山林之句復和謝焉", "paragraphs": ["投分詎云稀，會心諒亡幾。", "從君澹何奇，與我凜獨至。", "相逢情若忘，每別懷不已。", "偶因新涼篇，令予懦全起。", "藉草分澗芳，陟巘共石髓。", "松陰俯逝波，不徐亦不駃。", "平生還山約，終食能忘此。", "可憐各異縣，千里復三倍。", "它日寄相思，百書那寫意。", "從今可相疎，却嘆日爲歲。"]}