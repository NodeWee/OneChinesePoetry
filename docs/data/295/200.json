{"author": "陳造", "period": "宋", "type": "诗", "title": "再次韻", "paragraphs": ["雪神再出奇，剪水誰佽助。", "羣仙幻塵寰，落勢未肯住。", "政成氣乃和，此瑞豈無故。", "同雲方頌周，惡氛已銷楚。", "乾坤玉花中，客子眩回顧。", "人家占嘉平，酒處應起舞。", "了知及物功，當倍蘇旱雨。", "前雪淮海燕，把酒欲輕舉。", "今雪燕拂雲，勝槩驚似許。", "客途一笑適，樂事詫晚遇。", "回思何人家，鷄黍羞季路。"]}