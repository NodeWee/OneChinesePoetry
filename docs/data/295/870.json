{"author": "楊萬里", "period": "宋", "type": "诗", "title": "正月十二日游東坡白鶴峰故居其北思無邪齋真蹟猶存", "paragraphs": ["詩人自古例遷謫，蘇李夜郎并惠州。", "人言造物困嘲弄，故遣各捉一處囚。", "不知天公愛佳句，曲與詩人爲地頭。", "詩人眼底高四海，萬象不足供詩愁。", "帝將湖海賜湯沐，僅僅可以當冥搜。", "却令玉堂揮翰手，爲提椽筆判羅浮。", "羅浮山色濃潑黛，豐湖水光先得秋。", "東坡日與群仙遊，朝發崑閬夕不周。", "雲冠霞佩照宇宙，金章玉句鳴天球。", "但登詩壇將騷雅，底用蟻穴封王侯。", "元符諸賢下石者，祗與千載掩鼻羞。", "我來剝啄王粲宅，鶴峰無恙江空流。", "安知先生百歲後，不來弄月白蘋洲。", "無人挽住乞一句，猶道雪乳冰湍不。", "當年醉裏題壁處，六丁已遣雷電收。", "獨遺無邪四箇字，鸞飄鳳泊蟠銀鈎。", "如今亦無合江樓，嘉祐破寺風颼颼。"]}