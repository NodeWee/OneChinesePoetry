{"author": "楊萬里", "period": "宋", "type": "诗", "title": "西齋舊無竹予歸自毗陵齋前忽有竹滿庭蓋牆外之竹迸逸而生此也喜而賦之", "paragraphs": ["平生取友孤竹君，館之山崦與卜鄰。", "風衿月珮霜雪身，只談風節不論文。", "我開西齋對清潤，每嫌隔窗不相近。", "別來桃李一再花，我長在外君在家。", "歸來西齋掛窗處，此君忽在窗前住。", "繞牆檢校無來路，此君來路從何許。", "向來先生初出去，遣猿看牆鶴看戶。", "如何鶴睡眼未開，此君一夜過牆來。", "明朝穉子滿庭砌，豹文玉骨龍苗裔。", "春風吹墮錦衣裳，仰看青士冠劍長。", "先生豈惜窗前地，與君同醒復同醉。"]}