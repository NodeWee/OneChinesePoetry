{"author": "陳造", "period": "宋", "type": "诗", "title": "再次韻", "paragraphs": ["傳聞使者心，急士幾忍渴。", "廣文馬已秣，勢似不宜遏。", "長翁仕窮山，離索幾苟活。", "藉君忘幽獨，長恐有力奪。", "勸其少徐之，無謂險膚聒。", "吾儕冷如冰，雖坐慵造謁。", "渠儂夏畦譏，火馳自生孽。", "山城燈火夜，而况已再閲。", "佳人參辟辰，俗子眼中屑。", "一笑待休沐，官事罷剸割。", "期喪近絲竹，憂患偷愉說。", "古人惜中年，吾請用此說。", "爲君枝病軀，偕我酬令節。", "捐金裝玉梅，艤楫命桃葉。", "舊曲迄未試，把盃看翻雪。"]}