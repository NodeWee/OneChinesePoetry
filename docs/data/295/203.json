{"author": "陳造", "period": "宋", "type": "诗", "title": "再次韻", "paragraphs": ["載羽其觴，客遄于行。", "歸從我私，茲焉用情。", "一奇搴秀，萬金論士。", "生世已後，識古君子。", "宮倡羽隨，至樂則和。", "俚音間之，人謂斯何。", "潔不容緇，薰不蕕改。", "言受此柄，劣副期待。", "斯道在公，九報其章。", "人徯時施，躋之阜康。", "曾是偉人，而未聞政。", "袖司命手，旁睨世病。", "海瀕埤污，蒼山周遭。", "觴詠翺翔，樂殊爾曹。", "盍攄胸奇，煥我王度。", "盍提公言，闢我賢路。", "赫日中天，麗彼南山。", "賡歌交修，不靦其顔。", "有鉛者刀，用或一切。", "雲龍從之，無重此別。"]}