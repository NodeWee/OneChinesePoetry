{"author": "陳造", "period": "宋", "type": "诗", "title": "再次韻", "paragraphs": ["谷巖蟄石燕，帝闕鎖豐隆。", "入懷疑有無，愜此靡微風。", "晴空寄望眼，已快鶴出籠。", "向來陰雨餘，缺然賢聖中。", "庭竹忽乾鵲，雲衢亦輕鴻。", "新詩照老眼，姱嫮欺羣紅。", "飛僊款幽寂，珩璜韻丁東。", "稠疊挹勝槩，孰謂吾天窮。", "花神憐客心，密密靈犀通。", "冗官况暇豫，令節聊從容。", "少徐泛觴醉，或有解佩逢。", "傾城試新粧，戶戶虛簾櫳。", "未用椽筆飛，坐詫十吏供。", "樂事易陳迹，此歎今古同。", "當時序蘭亭，一一言由衷。", "嘉會青帝惜，芳情吾輩鍾。", "繁香與麗人，相映媚以丰。", "瀝酒勸羲馭，西去忍匆匆。", "遲暮冀如願，百違今一從。", "瀾翻笑譚口，幾成呫嚅翁。"]}