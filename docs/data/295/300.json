{"author": "陳造", "period": "宋", "type": "诗", "title": "携襄陽詩卷示子孫再次韻", "paragraphs": ["還家未澣衣袂泥，聚首笑語環孫兒。", "挽鬚倒褚問所得，酬倡定續陸與皮。", "小子情話吾所師，指瑜擿瑕切中之。", "謂公傑作含古意，白月在天影在池。", "阿翁贔屭十駕足，故步雖在欠新奇。", "向者護前今不爾，自呼罰爵爲汝持。", "與問潮乎奈吾老，亦喜商也能言詩。"]}