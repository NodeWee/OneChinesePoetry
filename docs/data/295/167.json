{"author": "陳造", "period": "宋", "type": "诗", "title": "再次韻", "paragraphs": ["當臘可折絃，羣植不告病。", "春令宜畫一，驟寒乃奇請。", "淙潺急雨後，摧拉北風盛。", "倚戶頸爲縮，引望立不正。", "下窗斷過逢，袖手謝酬應。", "坐嘆花信遲，陡怯弓力勁。", "今朝晴色好，呼童掃幽徑。", "客子踏青約，久許陪驂乘。", "逶迤望北山，巷柳俄蔭映。", "乾鵲語紅樹，遊鯈噞明鏡。", "平時詩酒社，賈勇與春競。", "即今鶑花前，欺客頗方命。", "擊轅歌于蒍，寧入俚耳聽。", "喧靜交戰間，詩老儻能訂。", "寓物不流物，古語方自警。", "追隨黄白郎，不擬繆爲敬。"]}