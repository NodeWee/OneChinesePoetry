{"author": "陳造", "period": "宋", "type": "诗", "title": "程帥和陶二詩見憶次韻", "paragraphs": ["我瞻西郊，雲停不雨。", "鷄栖亂山，十舍千阻。", "一書緘春，慰厲存撫。", "望之或違，搔首企佇。", "停雲釃之，蜚雨濛濛。", "啟筒有獲，如渴吸江。", "孤月河漢，輕颸牖窗。", "憶侍誨色，杖屨後從。", "盱衡推予，褒衮儷榮。", "靡懷不傾，靡言不情。", "會晤良難，欻然西征。", "孰謂愁斛，無自而生。", "竹萌觸雪，粟花綴柯。", "風日山城，未春已和。", "命駕取塗，計日不多。", "官曹簡書，公其謂何。"]}