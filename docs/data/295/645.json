{"author": "楊萬里", "period": "宋", "type": "诗", "title": "和石湖居士范至能與周子充夜游石湖松江詩韻", "paragraphs": ["石湖醉眼小太空，烏紗白紵雙鬢蓬。", "翰林來從昭回上，滿袖天香山水中。", "青山半邊日欲沒，珠宮湧出初圜月。", "兩仙一棹軟琉璃，碎撼廣寒桂花雪。", "中流浪作凜不回，兩手播灑千銀堆。", "不知浩浩洪流後，曾有茲遊奇特來。", "古人今人煙一抹，誰煎麟角續弦絕。", "一生句裏萬斛愁，只白秋來千丈髮。"]}