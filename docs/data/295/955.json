{"author": "楊萬里", "period": "宋", "type": "诗", "title": "二月二十四日寺丞田丈清叔及學中舊同舍諸丈拉予同屈祭酒顔丈幾聖學官諸丈集於西湖雨中泛舟坐上二十人用遲日江山麗四句分韻賦詩余得融字呈同社", "paragraphs": ["正月一度游玉壺，二月一度游真珠。", "是時新霽曉光初，西湖獻狀無遺餘。", "君王予告作寒食，來看孤山海棠色。", "海棠落盡孤山空，湖上模糊眼中黑。", "夜來三更湖月明，羣仙下墮嬉殊庭。", "東坡和靖相先後，李成郭熙在左右。", "惠崇捧硯大如箕，大年落筆疾於飛。", "磨墨爲雲灑爲雨，湖波掀舞山傾欹。", "畫作西湖煙雨障，今晨掛在孤山上。", "同來諸彥文章公，不數錢起兼吳融。", "何如玉船一舉百分滿，一笑千峰煙雨散。"]}