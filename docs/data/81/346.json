{"author": "趙抃", "period": "宋", "type": "诗", "title": "次韻江鉞都官凉軒", "paragraphs": ["執己剛玉性，誰得同趣向。", "涕唾無所藉，歸居宅深曠。", "左右山林間，巑岏立屏障。", "坐期清風來，未許酷日晃。", "高棚立西軒，密葉覆其上。", "益爲晚宇廕，詎隔霞空望。", "聖書樂名教，俗事絕塵鞅。", "恬然寵辱驚，足矣庭闈養。", "下榻遲佳朋，盈樽倒新釀。", "藥劑矜有靈，神明助無恙。", "賢豪重出處，詞句大奔放。", "謂愚可與道，緘遺俾酬倡。", "忽如窮窘人，護發金玉藏。", "收儲篋笥光，孰顧貪惏謗。"]}