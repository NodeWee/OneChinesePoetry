{"author": "趙抃", "period": "宋", "type": "诗", "title": "次韻程給事同孫覺學士楊憲景略天衣謁禹廟夜歸", "paragraphs": ["梵守近靈祠，偕遊薄晚歸。", "雲疎通日影，風景作霜威。", "博約詩情健，盤桓酒力微。", "旌麾分頡頏，戈戟聳光輝。", "左右車帷徹，周連燭炬圍。", "湖流平杳杳，泉派濺霏霏。", "却念觀珪劍，仍欣賞鉢衣。", "廟樓臨浩渺，寺閣倚峩巍。", "燈火還城市，烟波遠石磯。", "鼓鐘初警動，騶馭始分飛。", "勝槩同時遇，賢朋共樂稀。", "佳章蒙寄貺，隣愧得仁依。"]}