{"author": "陸游", "period": "宋", "type": "诗", "title": "航海", "paragraphs": ["我老卧丘園，百事習慵惰。", "惟有汗漫遊，未語意先可。", "或挂風半帆，或貯雲一舸。", "趁潮亂鳴櫓，過磧細扶柁。", "近輒凌烟海，自笑一何果。", "邂逅得奇觀，造物豈付我。", "古湫石蜿蜒，孤島松磊砢。", "湘竹閟娥祠，淮怪深禹鎖。", "鬼神駭犀炬，天地赫龍火。", "瑰奇窮萬變，鯤鵬尚么麽。", "紛紜旋或忘，追記今亦頗。", "作詩配齊諧，發子笑齒瑳。"]}