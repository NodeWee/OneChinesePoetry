{"author": "汪元量", "period": "宋", "type": "诗", "title": "妾薄命呈文山道人", "paragraphs": ["妾初未嫁時，晨夕深閨中。", "年當十五餘，顔色如花紅。", "千里遠結婚，出門山重重。", "與君盛容飾，一笑開芙蓉。", "君不顧妾色，劍氣干長虹。", "耿耿丈夫□，□□天下雄。", "結髪未逾載，倏然各西東。", "妾獨□□□，□養姑與翁。", "姑翁去年春，長夢隨飄風。", "思君□□□，音信安可通。", "諒無雙飛翼，焉得長相從。", "自服嫁時衣，荆釵淡爲容。", "誓以守貞潔，與君生死同。", "君當立高節，殺身以爲忠。", "豈無春秋筆，爲君紀其功。"]}