{"author": "陸游", "period": "宋", "type": "诗", "title": "養生", "paragraphs": ["稟賦本不强，四十已遽衰。", "藥裹不離手，對酒盤無梨。", "豈料今八十，白間猶黑絲。", "咀嚼雖小艱，幸未如牛呞。", "昔雖學養生，所遇少碩師。", "金丹既茫昧，鸞鶴安可期。", "惟有庖丁篇，可信端不疑。", "愛身過拱璧，奉以無缺虧。", "孽不患天作，戚惟憂自詒。", "攣躄豈不苦，害猶在四支。", "二豎伏膏肓，良醫所不治。", "衣巾視寒燠，飲食節飽饑。", "虎兕雖在傍，牙爪何由施。", "老人不妄語，聊賦養生詩。"]}