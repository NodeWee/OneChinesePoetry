{"author": "陸游", "period": "宋", "type": "诗", "title": "園中小飲", "paragraphs": ["造物佚我老，畀以江湖寬。", "俯仰六年間，得請兩挂冠。", "鬢毛雖蕭颯，脚力未蹣跚。", "記書過十張，噉飯空一簞。", "開歲忽兩月，感此春事殘。", "杏靨笑牆頭，鶯聲入雲端。", "掃地設菅席，相與勸加餐。", "村酒瀉濁清，野果嘗甘酸。", "鄰里語蟬聯，兒孫話團欒。", "雖無萬錢筯，浩歌有餘歡。"]}