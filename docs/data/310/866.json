{"author": "陸游", "period": "宋", "type": "诗", "title": "大雨", "paragraphs": ["今年景氣佳，有禱神必答。", "時時雖閔雨，顧盼即霑洽。", "綿地千里間，四月秧盡插。", "季夏雨三日，凄爽欲忘箑。", "潴水如塞河，决水如放閘。", "几席亂蛙黽，庭除泳鵝鴨。", "舍邊魚受釣，戶外鷗可狎。", "飛螢最得意，終夕自開闔。", "蕭蕭菰蒲聲，怳若船入夾。", "嗟予亦耐事，堅坐書滿榻。", "懸知䆉䅉收，已足供伏臘。", "會約張志和，清風泛苕霅。"]}