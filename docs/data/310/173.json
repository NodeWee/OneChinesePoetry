{"author": "陸游", "period": "宋", "type": "诗", "title": "書感", "paragraphs": ["頭顱已可知，牙齒今復落。", "十步或再休，啜粥不及勺。", "身依一蒲團，壁挂兩芒屩。", "對客輒坐睡，有問莫能酢。", "念昔少壯時，心慕宦遊樂。", "初登平津館，晚入征西幕。", "雨暗駱谷烽，霜清散關柝。", "登高望中原，氣已吞雍雒。", "寧知事大謬，憔悴理征橐。", "單車去梁益，健席下沔鄂。", "還朝見故人，大馬黄金絡。", "後來固多士，鵷鷺照臺閣。", "婆娑郎吏間，祇自取嘲噱。", "歷思從來事，無鐵可打錯。", "幸得還故園，快若解束縛。", "閭里通有無，情厚不爲薄。", "泥行事春耕，日曝畢秋穫。", "隔牆喚鄰翁，濁酒聊共酌。"]}