{"author": "徐鉉", "period": "宋", "type": "诗", "title": "奉和御製寒食十韻", "paragraphs": ["朝陽散宿烟，登望思悠然。", "簷影晴偏暖，雲容晚更鮮。", "共歡時景好，不惜歲華遷。", "旋試嬌驄步，新調寶瑟弦。", "宮花紅照耀，御水碧潺湲。", "歌吹清連夜，輜軿麗滿川。", "依林張幄幕，夾道建鞦韆。", "仙樂來天上，祥光起日邊。", "遊絲輕冉冉，芳草綠芊芊。", "聖製如春色，周流遍八埏。"]}