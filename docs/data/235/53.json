{"author": "魏了翁", "period": "宋", "type": "诗", "title": "游北巖之疇昔夢作二詩覺而僅記一聯云鬢髮絲絲半已華猶將文字少年誇明日爲客誦之客十三人請以是爲韻予分鬢字", "paragraphs": ["時事彫壯心，詞華誤雙鬢。", "昨夢忽儆予，覺來起孤憤。", "五官予所司，此夢乃予訓。", "是心協蓍龜，是氣通祲煇。", "形骸且不察，理性抑難盡。", "曉筇度雲壑，疏林露鷹隼。", "暮歸踏江聲，寒流燭蛟蜃。", "惕思懷襄日，氣勢如項陳。", "天根忽晨見，卷去不盈瞬。", "猶然玩文采，吾果不知分。", "飲儁習未忘，依前賦分韻。"]}