{"author": "李昉", "period": "宋", "type": "诗", "title": "侍郎吟思愈清逸才無敵唱彌高而和彌寡我已竭而彼轉盈欲罷不能蓋彰其餘刃知難而退甘豎於降旗五章强振於蕪音三鼓那成於勇氣暫希解甲少遂息肩庶重整其懦兵願別當其堅陣此時勝負期一决焉却以地僻塵埃少爲首希垂采覽  其一", "paragraphs": ["地僻塵埃少，幽居一院清。", "自題花色號，暗記樹根莖。", "竹撼蕭疏影，松摇淅瀝聲。", "也知園圃少，隨分適閑情。"]}