{"author": "徐鉉", "period": "宋", "type": "诗", "title": "送容州程員外端州吳員外", "paragraphs": ["士生秉道義，公論重才名。", "美哉雙白璧，高價等連城。", "昔在南國時，折桂嘗抗衡。", "今爲北朝客，通籍齊振纓。", "連鑣適炎徼，並命典州兵。", "地遠乃寄重，無爲憚遐征。", "俗雜則財難，當在通其情。", "投香與還珠，前哲有遺聲。", "君看奏諫者，接武趨承明。", "摻袂贈斯言，斯言勿見輕。"]}