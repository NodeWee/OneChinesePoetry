{"author": "魏了翁", "period": "宋", "type": "诗", "title": "肩吾摘傍梅讀易之句以名吾亭且爲詩以發之用韻答賦", "paragraphs": ["三時收功還朔易，百川歛盈歸海斥。", "誰將蒼龍挂秋漢，宇宙中間卷無迹。", "人情易感變中化，達者常觀消處息。", "向來未識梅花時，繞谿問訊巡簷索。", "絕憐玉雪倚橫參，又愛青黄弄煙日。", "中年易裏逢梅生，便向根心見華實。", "候蟲奮地桃李妍，野火燒原葭菼茁。", "方從陽壯爭門出，直待陰窮排闥入。", "隨時作計何大癡，爭似此君藏用密。", "人官天地命萬物，二實五殊根則一。", "囿形闢闔渾不知，却把真誠作空寂。", "亭前擬繪九老圖，付與人間子雲識。"]}