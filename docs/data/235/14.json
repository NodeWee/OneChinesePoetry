{"author": "魏了翁", "period": "宋", "type": "诗", "title": "鶴山書院前爲荷塘三即其小嶼築亭久矣春後八日始榜曰夫容州", "paragraphs": ["嚴風吹衣落南土，手批{兒吾}猱藉封虎。", "緣山跨谷三里城，架竹編茆百家聚。", "天公似爲羈人謀，閉藏佳境城東陬。", "介然用之便成圃，下眎更得夫容州。", "水間木末高下照，名字既同形亦肖。", "自從羸豕伏羣龍，紅白相輝轉明耀。", "人憐風雪拘系之，委棄衰草蟠寒泥。", "誰知烱烱含內美，正於槁瘁生光輝。", "大書三字爲吹送，喚起渠陽百年夢。", "却疑二華癡絕人，身既隠矣名焉用。"]}