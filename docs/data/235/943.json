{"author": "李昉", "period": "宋", "type": "诗", "title": "暑雨初晴炎風稱解更逢連假甚適閑情竹軒正恣於高眠蓬閣忽貽於佳句一篇一詠雖許於唱酬載笑載言頗疏於陪接不蒙顧我深所慊懷敢次來章用伸微抱", "paragraphs": ["一朝纔退掩衡門，如此爭能答聖恩。", "病質尚慚紆組綬，閑心惟擬泥琴樽。", "行雖策杖身無力，卧亦看書眼漸昏。", "蓬閣神仙轉疏我，近來曾不訪西園。"]}