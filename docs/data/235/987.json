{"author": "李昉", "period": "宋", "type": "诗", "title": "昉啟昉世雖積善身匪懷才川嶽粹靈固非稟受朝廷華顯靡不踐揚爰及孟冬適逢生日兒孫在列爭持獻壽之盃珠玉忽來又捧祝延之什老夫內省爲幸斯多輒述荒詞用繼高韻", "paragraphs": ["九重天子搆明堂，凡木那堪作棟梁。", "生世固非賢者出，佐時空遇帝圖昌。", "略無聲望朝廷重，寧有功名史冊芳。", "羅列兒孫共爲壽，老年難訴滿金觴。"]}