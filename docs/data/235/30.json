{"author": "魏了翁", "period": "宋", "type": "诗", "title": "洪士龍以洪舜俞考功所作竹洲精舍記見問", "paragraphs": ["考功記竹洲，所業在淇奧。", "謂學與自脩，此何取於竹。", "士龍來諗余，試請言其目。", "天地之大端，松篁受命獨。", "陰陽迭盈虛，表裏更見伏。", "厥象肖坎離，厥理寓姤復。", "榆杏柞與檀，四序所宜木。", "此獨貫四時，不受寒暑觸。", "示人人不察，但識霜更綠。", "誰能淇之上，興寓三反覆。", "形氣互發明，顯微相貫屬。", "嗟余粗知方，倚枝看不足。", "安得兩洪君，試同煙露宿。"]}