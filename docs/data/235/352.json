{"author": "扈蒙", "period": "宋", "type": "诗", "title": "桐廬員外出勳德之門以儒素爲業泊來儀於京闕久飛譽於縉紳今則膺鳳詔於朝端奏牛刀於江表會承旨尚書賦瓊章於丹地餞蘭櫂於清流愚雖不才敢繼其作", "paragraphs": ["王謝高門江鮑才，東遊何用更裴回。", "弦歌好就吳鄉拜，簪組初從魏闕來。", "清酒一尊携瀲灩，舊詩千首貯瓊瑰。", "健颿輕櫂須行樂，莫效當時庾信哀。"]}