{"author": "李昉", "period": "宋", "type": "诗", "title": "侍郎吟思愈清逸才無敵唱彌高而和彌寡我已竭而彼轉盈欲罷不能蓋彰其餘刃知難而退甘豎於降旗五章强振於蕪音三鼓那成於勇氣暫希解甲少遂息肩庶重整其懦兵願別當其堅陣此時勝負期一决焉却以地僻塵埃少爲首希垂采覽  其三", "paragraphs": ["地僻塵埃少，於身頗自安。", "望山秋閣迥，占月夜庭寬。", "四野霜纔殞，千林葉盡乾。", "凌晨入朝去，拂面曉風寒。"]}