{"author": "李昉", "period": "宋", "type": "诗", "title": "御書飛白玉堂之署四字頒賜禁苑今懸挂已畢輒述惡詩一章用歌盛事", "paragraphs": ["玉堂四字重千金，宸翰親揮賜禁林。", "地望轉從今日貴，君恩無似此時深。", "宴回上苑花初發，麻就中宵月未沈。", "衣惹御香拖瑞錦，筆宣皇澤灑春霖。", "院門不許閑人入，仙境寧教外事侵。", "我直承明踰二紀，臨川實動羨魚心。"]}