{"author": "魏了翁", "period": "宋", "type": "诗", "title": "張永平鎋作亭于渠河之右予請名以觀而通守江君塤賦古詩二十有二韻以落之用韻和答", "paragraphs": ["渠河有水清且漣，弄丸之暇遊其間。", "風輕沙暖鷗忘機，天開日烜魚逃筌。", "山中不知歲月改，春洲六度聽綿蠻。", "聞人昔遊不到此，岸容山色如有冤。", "永平教孚訟亦簡，爲我卜築河之干。", "臨流興懷嘆不足，因思孔聖感逝川。", "豈無日景自北起，亦有天運從東旋。", "風霆流形草木賁，星辰垂象郊原寬。", "乾坤坎離更見伏，春秋代謝相回環。", "雖將此理醒羣聵，更向川上觀微瀾。", "存神過化義亹亹，行著習察心閒閒。", "子思淵淵達天德，子車混混窮原泉。", "東流不休發呂氏，潺湲遠望悲屈原。", "聖賢分量已差等，後來承誤滋可嘆。", "或嗟年衰勸努力，或謂時逝宜遊盤。", "須看龍見水歸壑，又識雨降雲蒸山。", "陰陽翕闢本無閒，俗儒但作死生觀。", "河南挺生二程子，指示道體鎸冥頑。", "人能於此發深省，致知格物茲其端。", "神徂聖伏二千載，是心長與江瀰漫。", "文通爲揮五色筆，大篇長句垂不刊。", "春風沂泗儼在此，居人莫作渠陽看。"]}