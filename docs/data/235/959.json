{"author": "李昉", "period": "宋", "type": "诗", "title": "依韻奉和千葉玫瑰之什", "paragraphs": ["滿檻妖饒甚，皆因暖律催。", "好憑鶑說意，不假蝶爲媒。", "带露羞容歛，隨風笑臉迴。", "去年觀始種，今日見齊開。", "熠熠燈千炷，熒熒火一堆。", "濃香蓋天與，碎葉是誰裁。", "旋爲除芳草，惟愁落綠苔。", "最宜含細雨，肯使撲輕埃。", "易賦詩盈軸，難辭酒滿盃。", "汲泉頻灌溉，買土更封培。", "銷得邀賓賞，堪教選地栽。", "醉吟翻悵望，行遶重徘徊。", "謾對鮮妍色，慚無綺麗才。", "自憐垂白叟，扶病看花來。"]}