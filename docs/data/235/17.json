{"author": "魏了翁", "period": "宋", "type": "诗", "title": "撫州崇仁縣玉清觀道士黄石老工古篆以李公父書來問字", "paragraphs": ["聖學不嗣千餘年，併與小學遺其傳。", "其間明道寧乏賢，謂書小伎姑舍旃。", "十字九舛不可鎸，楮生墨墨色有冤。", "動以經史爲執言，豈知魏晉幾變遷。", "况今經字宗開元，請觀未有韻書前。", "訓纂字林形相沿，形聲迭推義乃全。", "韻書既作人趨便，未能書法窮根原。", "但以聲韻求諸篇，形存聲亡韻亦牽。", "叔重少溫工磨研，二徐鄭郭相後先。", "書法頼此差綿延，許李焉得無謬愆。", "楚金分韻猶拘攣，若更舍此徇俗妍。", "不學操縵求安弦，玉清道士來臨川。", "用意周鼓兼泰山，携書過我渠江邊。", "試令立柱與畫捲，椳闑畿礎杗桷椽。", "已能諧世而取憐，猶欲度外求方圜。", "眉山夫子思涌泉，相與共講扶其偏。", "道士稇載明當還，更以一語申卷卷。", "能於此處知其端，事事物物誰非天。", "九章八卦莫不然，一毫人力無加焉。"]}