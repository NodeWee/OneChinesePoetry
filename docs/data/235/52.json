{"author": "魏了翁", "period": "宋", "type": "诗", "title": "重陽領客以老杜舊日重陽日詩分韻凡賓主十八人得不字", "paragraphs": ["天根歛秋陽，雨畢水歸藪。", "胡爲爽常度，白晝變昏黝。", "農功將納場，餘秉尚棲畝。", "昨朝告方社，卷去日中蔀。", "羲和鞭六龍，爲我作重九。", "雲頑驅復來，渾未識臧不。", "終然劃劙之，金鎞發矇瞍。", "所忻陽德競，吾豈爲杯酒。", "悠然見南山，陶公意何厚。", "况今祠太宮，羣公正奔走。"]}