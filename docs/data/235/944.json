{"author": "李昉", "period": "宋", "type": "诗", "title": "伏蒙侍郎見示蓬閣多餘暇詩十首調高情逸無以詠歌篇篇實爲絕倫一一尤難次韻强率鄙思別奉五章却以秘閣清虛地爲首句所謂效西子之顰也惟工拙之不同豈天壤之相接莞爾而笑其敢逃乎  其一", "paragraphs": ["秘閣清虛地，深居好養賢。", "不聞塵外事，如在洞中天。", "日轉遲遲影，爐焚裊裊烟。", "應同白少傅，時復枕書眠。"]}