{"author": "李昉", "period": "宋", "type": "诗", "title": "又捧新詩見褒陋止睹五章之綺麗如九奏之凄清其末章末句云誰比天人福皆從積善招天人之比固不敢當積善之徵其來有自味嘉言之若是省薄德以何勝仰謝良知謹次來韻以老去心何用爲首希垂采覽  其五", "paragraphs": ["老去心何用，恬然守寂寥。", "有時思綠蟻，幾度換金貂。", "歲稔人情樂，天寒馬力驕。", "望君頻訪我，不必待書招。"]}