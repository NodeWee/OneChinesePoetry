{"author": "李昉", "period": "宋", "type": "诗", "title": "自過節辰又逢連假既閉關而不出但欹枕以閑眠交朋頓少見過盃酒又難獨飲若無吟詠何適性情一唱一酬亦足以解端憂而散滯思也吾弟則調高思逸誠爲百勝之師劣兄則年老氣羸甘取數奔之誚恭依來韻更次五章以自喜身無事爲首  其四", "paragraphs": ["自喜身無事，門庭草色連。", "前軒滿床月，後院一林烟。", "策杖困還歇，枕書慵更眠。", "稱家隨分過，何用苦忙然。"]}