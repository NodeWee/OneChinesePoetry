{"author": "徐鉉", "period": "宋", "type": "诗", "title": "詠史", "paragraphs": ["京洛多權豪，游服相追隨。", "青牛中甸車，白馬連環羈。", "珩珮競照耀，紳組舊參差。", "騶鳴行人駐，倏若流風馳。", "名園不問主，下輦輒失嬉。", "秦官錫雕盤，光祿假羽巵。", "侏儒善爲優，邯鄲有名姬。", "坐客應餘論，顧眄成恩私。", "鹵簿留國門，誰何不敢譏。", "歸來卧華堂，瑣窗承文楣。", "武夫瑩庭階，璧璫攢榮題。", "列燭正晶熒，噴香常逶迤。", "明朝入君門，密侍白玉墀。", "開言迎合旨，羣公默無爲。", "乍請考工地，亦拜床下兒。", "吹噓枯稊生，指顧千鈞移。", "回瞻狥名士，獧介爾何施。", "朱雲折檻去，梅福棄官歸。", "寂寞揚子雲，口吃不能辭。", "著書述聖道，徒許俗人嗤。", "漢室已久壞，往事垂于茲。", "眇然千載下，慷慨有餘悲。"]}