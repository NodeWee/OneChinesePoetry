{"author": "魏了翁", "period": "宋", "type": "诗", "title": "六月十四日後殿侍立新永康太守成嘉甫朝辭奏事詞氣懇惻上爲嘉納嘗隨筆紀其事今鄉人祖帳分韻得西字遂書以贈行", "paragraphs": ["嚴精伐鼓趨晨雞，龍媒戒仗喑無嘶。", "宰臣奏事左墄降，史臣曳履東階躋。", "永康太守臣申之，上殿音吐干虹蜺。", "曰臣前領大農簿，試郡得請今當西。", "韃人求通反其使，金人匿壯招吾携。", "勿言殘金繼前好，將貳韃靼摇青齊。", "時將有反事有間，翫歲愒日憂噬臍。", "皇帝瞿然曰是是，伸頤頷首天聽低。", "貼黄更請磔叛將，褒恤死事不可稽。", "陛下亦聞西事否，昔號險阻今多蹊。", "散關皂郊已平地，白環黄牛猶潰隄。", "分臺列閫越秦視，體統渙散人情睽。", "上云私意誤大事，諄諄切切重提撕。", "申之又言故臣丙，昔嘗有德于坤倪。", "上顧指臣曰安丙，申之頓首如含悽。", "紛紛交情異生死，獨此推本祛羣迷。", "臣時張拱立帝傍，螭頭恨無千赫蹏。", "爲王留行力不足，戴目處此羞梁鵜。", "宮無小大莫非事，勇爲天子綏羣黎。", "天如有意聽臣歸，問天重乞青玻瓈。"]}