{"author": "徐鉉", "period": "宋", "type": "诗", "title": "亞元舍人不替深知猥貽佳作三篇清絕不敢輕酬因爲長歌聊以爲報未竟復得子喬校書示問故兼寄陳君庶資一笑耳", "paragraphs": ["海陵城裏春正月，海畔朝陽照殘雪。", "城中有客獨登樓，遥望天邊白銀闕。", "白銀闕下何英英，雕鞍繡轂趨承明。", "閶門曉闢旌旗影，玉墀風細佩環聲。", "此處追飛皆俊彥，當年何事容疵賤。", "懷鉛晝坐紫微宮，焚香夜直明光殿。", "王言簡靜官司閑，朋好殷勤多往還。", "新亭風景如東洛，邙嶺林泉似北山。", "光陰暗度盃盂裏，職業未妨談笑間。", "有時邀賓復携妓，造門不問都非是。", "酣歌叫笑驚四鄰，賦筆蹤橫動千字。", "任他銀箭轉更籌，不怕金吾司夜吏。", "可憐諸貴賢且才，時情物望兩無猜。", "伊余獨稟狂狷性，褊量多言仍薄命。", "吞舟可漏豈無恩，負乘自貽非不幸。", "一朝削跡爲遷客，旦暮青雲千里隔。", "離鴻別雁各分飛，折柳攀花兩無色。", "盧龍渡口問迷津，瓜步山前送暮春。", "白沙江上曾行路，青林花落何紛紛。", "漢皇昔幸回中道，極目牛羊卧芳草。", "舊宅重遊盡隙荒，故人相見多衰老。", "禪智寺，山光橋，風瑟瑟兮雨蕭蕭。", "行盃已醒殘夢斷，征途未極離魂消。", "海陵郡中陶太守，相逢本是隨行舊。", "乍申拜起已開眉，却問辛勤還執手。", "精廬水榭最清幽，一稅征車聊駐留。", "閉門思過謝來客，知恩省分寬離憂。", "郡齋勝境有後池，山亭茵閣互參差。", "有時虛左來相召，舉白飛觴任所爲。", "多才太守能撾鼓，醉送金船間歌舞。", "酒酣耳熱眼生花，暫似京華歡會處。", "歸來旅館還端居，清風明月夜窗虛。", "駸駸流景歲云暮，天涯望斷故人書。", "春來憑檻方歎息，仰頭忽見南來翼。", "足繫紅牋墮我前，引頸長鳴如有言。", "開緘試讀相思字，乃是多情喬亞元。", "短韻三篇皆麗絕，小梅寄意情偏切。", "金蘭投分一何堅，銀鈎置袖終難滅。", "醉後狂言何足奇，感君知己不相遺。", "長卿曾作美人賦，玄成今有責躬詩。", "報章欲託還京信，筆拙紙窮情未盡。", "珍重芸香陳子喬，亦解貽書遠相問。", "寧須買藥療羈愁，只恨無書消鄙吝。", "游處當時靡不同，歡娛今日兩成空。", "天子尚應憐賈誼，時人未要嘲揚雄。", "曲終筆閣緘封已，翩翩驛騎行塵起。", "寄向中朝謝故人，爲說相思意如此。"]}