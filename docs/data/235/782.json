{"author": "徐鉉", "period": "宋", "type": "诗", "title": "送廖舍人江南安撫", "paragraphs": ["上天本愛民，治亂當有時。", "傷嗟江表人，三災迭擾之。", "如何遭盛明，不能免流離。", "王澤限遐遠，孰云天聽卑。", "賢哉廖夫子，盡忠不顧私。", "朝聞青蒲奏，暮見軺車馳。", "愚聞奉使者，受命不受辭。", "但使民瘼瘳，無憂國賦虧。", "貞觀笑割股，文侯諭治皮。", "學古平生事，行行當在茲。", "贈言聊執手，願子副心期。"]}