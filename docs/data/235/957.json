{"author": "李昉", "period": "宋", "type": "诗", "title": "又捧新詩見褒陋止睹五章之綺麗如九奏之凄清其末章末句云誰比天人福皆從積善招天人之比固不敢當積善之徵其來有自味嘉言之若是省薄德以何勝仰謝良知謹次來韻以老去心何用爲首希垂采覽  其四", "paragraphs": ["老去心何用，閑吟月正中。", "細香紅菡萏，疏影碧梧桐。", "鶴立莓苔逕，犬眠蘭菊叢。", "吾宗不我顧，幽興與誰同。"]}