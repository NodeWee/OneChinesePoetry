{"author": "釋道真", "period": "宋", "type": "诗", "title": "偶因團聚思想仙巖詣就觀瞻龕龕禮謁推砂掃窟之次忽睹南大像北邊一所古窟摧殘歲久毀壞年深去戊申歲末發其心願至己酉歲中方乃修全以咨推砂掃窟崇飾功德所申意者先奉爲龍天〔八〕部擁護河湟梵釋四王安人靜塞伏願當今帝主永坐蓬萊十道爭欽八方慕化次爲我府主令公長隆寶位命壽延年爲絕塞之人王作蒼生之父母榮同舜日化布堯時繼葉臨人承桃秉世觀音院主道真等十人悟四大而無實睹丘井以懸騰慮□地以火風恐强象而煎逼道真等唯見牛車火宅空然勸時侶發無上之善心誓堅修於勝果今因作罷略述數行拙解舖舒用留於壁余才虧翰墨學寡三墳不但荒蕪輒成短句", "paragraphs": ["人生四大惣是空，何箇不覓出煩籠。", "造罪人多作福少，所以衆生長受窮。", "堅修苦行仍本分，禁戒奢華並不同。", "今生努力懃精練，冥路不溺苦海中。", "日逐持經强發願，弘道迴去莫難逢。", "唯報往來游禮者，這迴巡謁一層層。"]}