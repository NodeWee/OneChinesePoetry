{"author": "李昉", "period": "宋", "type": "诗", "title": "伏蒙侍郎見示蓬閣多餘暇詩十首調高情逸無以詠歌篇篇實爲絕倫一一尤難次韻强率鄙思別奉五章却以秘閣清虛地爲首句所謂效西子之顰也惟工拙之不同豈天壤之相接莞爾而笑其敢逃乎  其二", "paragraphs": ["秘閣清虛地，仙材稱此居。", "心輕萬鍾錄，性樂百王書。", "枕上漏聲近，窗前竹影疏。", "遲來稀見面，高興復何如。"]}