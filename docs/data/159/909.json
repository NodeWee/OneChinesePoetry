{"author": "方回", "period": "宋", "type": "诗", "title": "憶我二首各三十韻  其二", "paragraphs": ["憶我弱甫冠，束書如錢塘。", "中興百廿載，行都滋浩穰。", "雖已劣乾淳，尚可云小康。", "巴蜀駭破碎，淮襄傳擾攘。", "腹心輦轂地，按堵如故常。", "于時數萬士，雲集升上庠。", "草茅起窮谷，拭目觀國光。", "出門不識路，天街何其長。", "俠士劇燕趙，佳人□姬姜。", "五鼓夜燈燭，萬樓春絲簧。", "吳米白如雪，奚啻千斯倉。", "縹緲湖山間，畫船嬌紅粧。", "六橋楊柳岸，荷花雲水鄉。", "四時無不宜，莫若僧夏凉。", "小儒苦乏貲，冷眼看豪强。", "託迹朝士館，竊睨鵷鷺行。", "臺評或非是，廟論有不臧。", "相與讀邸報，憤悶填中腸。", "僥倖江漢靜，姦凶殛炎荒。", "禮闈采芻言，始得伸名場。", "豈謂邊功相，曾不監彼狂。", "驕淫無比倫，虐毒尤披猖。", "未聞古天子，買田自置莊。", "羣小附鬼蜮，國脈內已戕。", "虱臣頗有膽，四被言者章。", "最後得拜疏，逋誅逃維揚。", "萬古木綿庵，不愧趙韓王。", "草茂復古殿，雨淋集賢堂。", "青史孰可□，念此心神傷。", "焉得陸士衡，復與作辨亡。"]}