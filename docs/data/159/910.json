{"author": "方回", "period": "宋", "type": "诗", "title": "次韻賓暘梅氏山居訪茱萸", "paragraphs": ["癖習嗜幽討，剛氣負殊稟。", "寂寥荒山中，十載賦招隠。", "偶逢梅尉孫，漠事一暗省。", "斯人縱非仙，英概故不泯。", "是日秋□霽，村塢足清景。", "葉脫高木疏，雲淨遠岑逞。", "田家竟收穫，豈復有遺秉。", "芳萸摘併空，戍卒亦太甚。", "懷古兼嘆今，野老僅能茗。", "此心誰當知，應有月中影。"]}