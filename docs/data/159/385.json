{"author": "謝枋得", "period": "宋", "type": "诗", "title": "崇真院絕粒偶書付兒熙之定之并呈張蒼峰劉洞齋華甫", "paragraphs": ["西漢有臣龔勝卒，閉口不食十四日。", "我今半月忍渴饑，求死不死更無術。", "精神常與天往來，不知飲食爲何物。", "若非功行積未成，便是業債償未畢。", "太清群仙宴會多，鳳簫龍笛鳴瑶瑟。", "豈無道兄相提携，騎龍直上寥天一。"]}