{"author": "方回", "period": "宋", "type": "诗", "title": "次韻賓暘某氏墳庵", "paragraphs": ["讀君古墓作，因之懷抱縈。", "老夫九年前，小雛憐寧馨。", "一夕病弗起，殤車出北城。", "卜兆鄰古寺，守訶乏村氓。", "去歲罹發掘，盜蹤無由明。", "跋馬近往視，壞垣環枳荆。", "藏中本無物，□至睨茲塋。", "玉匣患不侈，宜爾巢鼯猩。", "楊生昔臝葬，漢傳留佳評。", "世事可以鑒，悲哉聊此吟。"]}