{"author": "謝枋得", "period": "宋", "type": "诗", "title": "送半村厲元吉出尉烏程", "paragraphs": ["十二街頭三尺雪，駿馬健行如跛鼈。", "生懷故人厲半村，拂袖前行何勇决。", "疊山居士强欲吟，凍筆如椎硯欲裂。", "京國青衫十載交，欲言不言情哽咽。", "願君勿作繞指柔，願君勿作在鑛鐵。", "甘雨幽遐冤草甦，清風宇宙貪泉竭。", "循良詎困聖明時，玉燭光華待調燮。"]}