{"author": "方回", "period": "宋", "type": "诗", "title": "池亭秋思", "paragraphs": ["憶昨困炎蒸，衣單猶欲臝。", "秋氣□□凉，飲可讀亦可。", "稍久罄瓶罌，猝難致肴果。", "亦欲理蠹卷，未易啟澀鎖。", "剛腸惡充飫，病骨嗜慵惰。", "饑渴已兩忘，豈較立與坐。", "前除水滿池，有亭窄如舸。", "頹然一釣翁，照影媿巾裹。", "魚負密萍行，蛙升側荷墮。", "蛬蚻韻凄鏘，螽蜢跳細瑣。", "函靈各肖形，品物一何夥。", "氣動不自由，孰非大專播。", "沮洳伏汙濕，糞壤孕么麽。", "詔以南面王，豈復知忖揣。", "私獨念橫目，識性異螟蠃。", "何謂等逍遥，弗更諏坎軻。", "市斛𨺗翔踴，旅郵欠貼妥。", "門楗敬逋籬，岸閣子美柂。", "鈞天奏萬舞，遑恤下民癉。", "排閶宜一叩，有客答曰叵。", "腐儒叢百憂，曷不自憂我。"]}