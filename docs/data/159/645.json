{"author": "方回", "period": "宋", "type": "诗", "title": "正月初七日如江西以畏飲辭吳式賢宅宿向果市店", "paragraphs": ["殘雪西郊路，依稀已似春。", "初程何必遠，相識况如親。", "久遠交宜淡，沉綿飲戒醇。", "故辭情話友，擬便穩眠身。", "販旅駢荒店，蠻音酗近鄰。", "霰穿疏瓦亂，風掠破巾頻。", "倦馬噴醒嚏，頑雞絕凍呻。", "謾誇爲客慣，却憶在家貧。", "老嫗言堪取，諸奴意勿嗔。", "近來軍過後，少有早行人。"]}