{"author": "方回", "period": "宋", "type": "诗", "title": "和陶淵明飲酒二十首  其二○", "paragraphs": ["天命孰爲之，萬有凝精真。", "變氣間龐雜，未嘗泯其淳。", "風雨驟冥晦，暘烏出還新。", "聖孔昔云沒，楊墨仍儀秦。", "復生一辯孟，掃之如游塵。", "諸老自有宗，鑽研患不勤。", "彼以頓自詫，所見特未親。", "月晦有死魄，潦涸無迷津。", "天定盍少俟，屨□□於巾。", "不飲但多憂，無乃真癡人。"]}