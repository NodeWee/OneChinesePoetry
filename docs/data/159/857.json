{"author": "方回", "period": "宋", "type": "诗", "title": "存心具飲", "paragraphs": ["朝雨復暮雨，暑氣日已微。", "凉軒水□爽，幽坐延秋暉。", "孤抱無一愜，前事有百非。", "可讀書本少，能言士尤稀。", "積倦蠹帙翻，久輟犀柄揮。", "吾兒忽具飲，山茹薑葖肥。", "青甆古茗器，十觴聯若飛。", "此生老且死，所幸歲不饑。", "似聞吳中潦，米價良足唏。", "東遊豈不快，何如且言歸。", "一醉未易得，家貧今典衣。", "典衣亦常事，冥心甘息機。"]}