{"author": "方回", "period": "宋", "type": "诗", "title": "釋臨邛記方物戲作", "paragraphs": ["昔人註爾雅，大儒以爲誚。", "學詩貴多識，聖言厥有詔。", "下博梯上約，後進曷克劭。", "矧於點𪑮間，懵弗省體要。", "俗喙僅能□，古吭略未剽。", "四聲故㩈拘，六書本幻妙。", "嘑姓駭厙暨，辯義謔篤笑。", "往訛足可戒，夙是政宜肖。", "郊霓縱劣約，窗岫寧蹈眺。", "鯫也缺茲析，寸抱踏𧇠𠿕。", "探架獲塵帙，偶幸脫斯燎。", "壁蟫蝕心胸，不受俞扁療。", "糲食忘調饑，微膏戀殘照。", "幽暗發蒙篰，乖剌合券約。", "稍免杕杜辱，敢倚陬隅俏。", "虛空了無味，强作吳牯噍。", "稅駕如還鄉，舍爵欲告廟。", "一方筆千名，擬謨貯深嶠。", "桑榆老禿翁，廊肆付周召。", "詎思玉豉餌，豈羨金鹽釂。", "庶異速朽子，霜原委荒燒。", "眼前黄口兒，曲踴詫壯少。", "但喜觥醽醁，靡肯囊熠燿。", "吾衰□□苦，汝健騁輕趬。", "布穀會有時，焉得常鸇鷂。"]}