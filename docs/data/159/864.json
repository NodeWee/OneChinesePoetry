{"author": "方回", "period": "宋", "type": "诗", "title": "是日天明復書", "paragraphs": ["一夕不飲酒，至曉不能眠。", "無瘡體自癢，若有蟲嚙然。", "黠鼠肆侮慢，鳴鬬窺餘饘。", "書燈稍已暗，一螢窗隙穿。", "我興視星斗，行行空庭間。", "□樹寂無風，斜月□缺環。", "寓此百餘日，寒迫暑已還。", "門有索逋客，無日不煩□。", "□是窮骨健，兼亦苦節堅。", "比所讀何書，高堂十七篇。", "最□□服傳，纂抄續殘編。", "此物付兒子，將來汝謹旃。", "儻我壽七十，不過十二年。", "人豈有不死，但有傳不傳。"]}