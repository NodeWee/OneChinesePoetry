{"author": "周密", "period": "宋", "type": "诗", "title": "紫霞翁觴客東園列燭花外秋林散影高堂素壁皆粲然李成韋偃寒林畫圖發新奇於摇落前所未有因作歌以紀之", "paragraphs": ["隋園剪綵未足奇，秋林燭彩光參差。", "龍蛇四壁不可捕，顛張醉墨驚淋漓。", "齊奴金谷珊瑚樹，如意擊碎光陸離。", "阿環錦院織綃手，連機隠出千花枝。", "迷樓鏡屏照前後，宮釵舞袂相紛披。", "月中老桂冷轇轕，山河影滿玉兔悲。", "江潭無風映雲樹，水藻漾日浮漣漪。", "初疑營丘擅工妙，細玩自笑真兒嬉。", "世間無物非幻化，露電泡影何足疑。", "誰能喚起洪谷子，寫此清絕圖屏帷。"]}