{"author": "杜甫", "period": "唐", "type": "诗", "title": "醉歌行贈公安顏少府請顧八題壁", "paragraphs": ["神仙中人不易得，顏氏之子才孤標。", "天馬長鳴待駕馭，秋鷹整翮當雲霄。", "君不見東吳顧文學，君不見西漢杜陵老。", "詩家筆勢君不嫌，詞翰升堂爲君埽。", "是日霜風凍七澤，烏蠻落照銜赤壁。", "酒酣耳熱忘頭白，感君意氣無所惜，一爲歌行歌主客。"]}