{"author": "釋居簡", "period": "宋", "type": "诗", "title": "佛眼侍者祖元血書華嚴八十卷以報母細而楷花石綱初得之藏諸塔寺後復失之復得之於京師", "paragraphs": ["楚雲血指書法華，藏諸衡山竺僊家。", "自言剖匣待慈氏，凡指試觸轟雷車。", "思谿不落衡山後，行綴蠅頭三十九。", "停勻瘦勁妙鍾王，初終一字亡差謬。", "阿元曾透龍門去，失却登門最初步。", "筆端佛語血滴滴，直下發明根本部。", "一塵具有一卷經，破塵出經不動塵。", "塵塵剎剎盡三昧，一字一行皆正因。", "靜想生初常反照，雱然母血知多少。", "一支餘瀝何足云，貝葉悉書酬不了。", "蓮花七卷六萬言，浄明海眼伯仲間。", "諸經一寫復屢寫，大經血脈俱相關。", "六丁疇曩曾搜索，青氊解后銅駝陌。", "千金購得喜欲顛，十襲載歸花石船。", "恍如光焰騰雙劍，夜奪龍光寒不焰。", "遂令合浦有還珠，毋令滄海有遺珠。"]}