{"author": "杜甫", "period": "唐", "type": "诗", "title": "臨邑舍弟書至苦雨黃河泛溢隄防之患簿領所憂因寄此詩用寬其意", "paragraphs": ["二儀積風雨，百谷漏波濤。", "聞道洪何坼，遙連滄海高。", "職思憂悄悄，郡國訴嗷嗷。", "舍弟卑棲邑，防川領簿曹。", "尺書前日至，版築不時操。", "難假黿鼉力，空瞻烏鵲毛。", "燕南吹畎畝，濟上沒蓬蒿。", "螺蚌滿近郭，蛟螭乘九臯。", "徐關深水府，碣石小秋毫。", "白屋留孤樹，清天矢萬艘。", "吾衰同泛梗，利涉想蟠桃。", "倚賴天涯釣，猶能掣巨鼇。"]}