{"author": "釋居簡", "period": "宋", "type": "诗", "title": "竹岩賦孫谷橋墦間圖人徒知獻諛可罪竹岩取受諛者併按", "paragraphs": ["寧圖豕負塗，毋寫乞墦圖。", "枉著迂奇思，徒將媿賤夫。", "矯情工諂媚，失計墮闚閾。", "逐鹿身忘反，亡羊口謾糊。", "飽雖令己王，饑解把人驅。", "毫髮無新計，朝晡只故吾。", "有如扳佞倖，寧復顧揶揄。", "竭澤先崇貨，傾城後進姝。", "匿瑕彰外潔，飾詐護中洿。", "豕燎難逃虱，城崩孰縱狐。", "知幾屬明哲，先物在斯須。", "寵數占忘醴，歸心憶膾鱸。", "東籬懷醉令，故態舍狂奴。", "鴻聽雲沈跡，龜寧尾曳塗。", "盍觀薇蕨瘦，弗與割烹殊。", "不智方能諂，非愚肯受諛。", "欲邀天爵貴，廉恥乃菑畬。"]}