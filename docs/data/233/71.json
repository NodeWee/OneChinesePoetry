{"author": "釋居簡", "period": "宋", "type": "诗", "title": "素齋于君實賦別兼簡方巖侍郎", "paragraphs": ["諸公皆青雲，一士獨苦心。", "懷哉英雄泪，亦復長滿襟。", "鄉來梁楚聲，不貴雙南金。", "九仞橫界牆，餘子不敢侵。", "兩鬢吹黄塵，倦翮投晚林。", "渺觀酒勍敵，袖手妒病瘖。", "元龍異姓兄，老鳳儀韶音。", "秋窗坐欲曙，曉燈挑不禁。", "鴒原思寥寥，雁影雲沉沉。", "東觀可縱觀，北斗當滿斟。", "雖無廣文氊，亦有丞相衾。", "好隣買道南，逸興追山陰。", "喚起方岩翁，共作商岩霖。"]}