{"author": "釋居簡", "period": "宋", "type": "诗", "title": "浄照律師葬母塚上生芝十二莖關子長縯倚松饒德操賦詩後九十餘載余亦賦", "paragraphs": ["尸羅爲源孝爲根，一根豈止十二莖。", "沉香亭北爛繒綺，浪花浮蘂爭欣榮。", "喑喑泪滴塚上土，只有天知此心苦。", "地靈薦瑞天不靳，付與千人萬人覩。", "詩人史法語不浮，旌孝筆端回萬牛。", "紫芝不老亦不槁，兩公之詩更新好。"]}