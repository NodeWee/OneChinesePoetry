{"author": "釋居簡", "period": "宋", "type": "诗", "title": "代人上魏左史", "paragraphs": ["榜下盡橫飛，龍頭尚立螭。", "穹崇方善下，謹厚孰逾卑。", "制作雖師古，經綸盍制宜。", "迥超千丈俗，密契九重知。", "北海客常滿，西湖雨亦奇。", "文傳仁者壽，用適聖之時。", "數道甘棠詠，叢霄湛露詩。", "未移騏驥步，已在鳳凰池。", "紫橐荷芬馥，巍冠佩陸離。", "橐中雲錦段，拈出解人頤。"]}