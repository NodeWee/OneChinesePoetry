{"author": "釋居簡", "period": "宋", "type": "诗", "title": "西余庭犀合抱强半不下西湖劉寺雙桂已厄於嘉定十二年打十方之初信夫主僧元粹之忍也余在北山作詩援之云翠華幾度樹邊來手壓芳枝內苑栽且看傳燈金粟面小留殘馥點蒼苔兩唐律賦西余吊劉寺云  其一", "paragraphs": ["亭亭領袖晚風光，吹盡西凉不盡香。", "勒麝蘭薰回俗駕，動龍蛇影轉回廊。", "老持素節芳仍潔，碎點蒼苔綠襯黄。", "自把胡床低處著，高舂盤礴到斜陽。"]}