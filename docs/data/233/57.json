{"author": "杜甫", "period": "唐", "type": "诗", "title": "天寶初南曹小司寇舅於我太夫人堂下累土爲山一匱盈尺以代彼朽木承諸焚香瓷甌甌甚安矣旁植慈竹蓋茲數峰嶔岑嬋娟宛有塵外數致乃不知興之所至而作是詩", "paragraphs": ["一匱功盈尺，三峰意出羣。", "望中疑在野，幽處欲生雲。", "慈竹春陰覆，香爐曉勢分。", "惟南將獻壽，佳氣日氛氳。"]}