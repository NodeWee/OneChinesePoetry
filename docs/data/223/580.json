{"author": "陳起", "period": "宋", "type": "诗", "title": "以毅齋曾先生詩法曰能以無情作有情子熊舉以見教兼示學詩如學禪之句次韻聲謝", "paragraphs": ["西禪欲南闡，胡僧越海來。", "一蹴嵩山雲，支分五岐開。", "逢人問靈源，要識老牛胎。", "半生苦迷此，所見祇瞢哉。", "有時面壁求，眼底仍飛埃。", "誰知機湊到，却自詩中回。", "無中寫出有，金枝生蒿萊。", "再拜先生語，段段空中裁。", "當此意會處，高唱還自咍。", "如得合浦珠，如獲荆山瑰。", "方信春力到，無地匝蒼苔。", "可憐思花人，區區羯鼓催。", "我今得密旨，敢熄爐中灰。", "瓣香爲南豐，用酬開靈臺。"]}