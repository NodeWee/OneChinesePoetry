{"author": "陳起", "period": "宋", "type": "诗", "title": "真靜饋新茶菰乾黄獨乳酪約葵窗適安共享適安不赴葵窗詩來道謝次韻答之兼呈真靜適安", "paragraphs": ["千載靖節翁，秫向公田種。", "萬鍾於我何，肯戀五斗俸。", "長歌歸去來，田園聊自奉。", "高蹈世莫儔，器局小管仲。", "嗟余昧於時，退思心每痛。", "世人不我知，小畦親抱甕。", "唯有竹宮仙，時復致一供。", "四清山中珍，凡目爲之動。", "黄獨前未識，勿誚仲宣憃。", "春茗摘新芽，秋菰懷舊葑。", "江南貴乳酪，此意兼金重。", "得君同下箸，詩來再三諷。", "韻意兩相高，文史歎足用。", "續貂愧狗尾，敢與賢者共。", "語奚較工拙，年來此心縱。", "軟飽黑甜餘，無復春草夢。", "可人招不來，屬篇亟持送。"]}