{"author": "劉克莊", "period": "宋", "type": "诗", "title": "咸淳龍飛大魁之歸卿大夫以某兄弟有一日之長俾主其事水村農卿謂某當爲詩爲壺山喚回百年英靈之氣客散詩成翌早錄呈且約同社屬和  其一", "paragraphs": ["傾城迎侯錦歸忙，兒女鮮衣妓曉粧。", "龍首榜來春滿郡，鷄栖車已夕還鄉。", "團司局結慈恩寺，一炬燈傳舊弼坊。", "莫作尋常先輩看，淳熙相府甲科郎。"]}