{"author": "陳起", "period": "宋", "type": "诗", "title": "靜江商宰書來且索鄙語要道其冰雪相看之意古調代書", "paragraphs": ["連牆不通問，千里迺寄音。", "平生於締交，淡泊味最深。", "吳山青插天，應同碧玉簪。", "尚憐風馬牛，暌若商與參。", "一聲南來鴈，西風又相尋。", "君其念衰朽，余亦懷瑶林。", "一廉了官事，吟外時鳴琴。", "識量萬頃陂，文華實南金。", "向來唐相璟，疑事問崔琳。", "諸臺貴得賢，而肯捨此琛。", "會晤喜有期，寬此離索襟。"]}