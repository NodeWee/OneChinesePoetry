{"author": "丘岳", "period": "宋", "type": "诗", "title": "自淮梱代歸領累偕親友游虎丘偶成數語以紀歲月時淳祐庚戌七月廿五日", "paragraphs": ["一目四蒼莽，突然見林丘。", "飛來靈鷲峰，幻出蓬萊洲。", "浮圖高崒嵂，石徑通深幽。", "生公講經臺，曾聞石點頭。", "劍池杳無底，脩綆汲寒流。", "千古詫奇傳，茲事還是不。", "我來秋向深，良苗帀平疇。", "憂國願年豐，一稔銷百憂。"]}