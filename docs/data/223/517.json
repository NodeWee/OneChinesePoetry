{"author": "陳起", "period": "宋", "type": "诗", "title": "同友人汎舟過斷橋登壽星江湖偉觀歸舟聽客謳清真詞意甚適分得江字奉寄季大著鄉執兼呈真靜先生", "paragraphs": ["辛亥仲春將徂兮，有客踵門曰風日流麗，邀余共泛西湖之舽。", "伋南去而忽西兮，昨之折檻今復飾以成杠。", "背蘇堤萬絲之綠陰兮，望一簇孤山之青橦。", "層峰疊嶂巉絕露天巧，珠英琪樹發越地之靈，一聲何處兮鐘撞。", "篙師告余曰，此壽星古剎。", "上有奇觀，開宇宙於八窗。", "捨舟策杖，步步巍峩，謝屐殊勞雙。", "回廊曲轉忽軒豁，檐飛棟複，青綠交輝。", "心開目駭，而揖西子之湖，子胥之江。", "觀者雜遝，儵去儵來。", "余獨凭欄，境與心會，便欲馭風跨蜿虹。", "煙雲萬態，客擬狀而運思，羿今老退，且遜銳逄。", "莊嚴世界，合爪讚歎。", "要使天下名山夸詠者，睹此奇偉而心降。", "風寒下山吹欲倒，連呼春酒亟開缸。", "簫鼓畫船徒自紛耳目，何如美成清絕按新腔。", "詩成肯對俗子哦，馳介城南寄老龐。"]}