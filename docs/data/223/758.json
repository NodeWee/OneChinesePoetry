{"author": "劉子寰", "period": "宋", "type": "诗", "title": "武夷猴", "paragraphs": ["獼猴群居時，得食互爭奪。", "囂嘵以力勝，無復長幼別。", "及其有老病，同類爭救活。", "嗛食置其旁，交來伺饑渴。", "死埋高崖巔，併力事窊掘。", "乃知稟元命，無間{羽戊}與狨。", "質性有所偏，良能或焉闕。", "惟仁乃生理，惻隠由情發。", "鳥烏知反哺，報祭及豺獺。", "人心具中和，推此與天達。", "物欲爲私蔽，真知反磨滅。", "利害怵於中，骨肉交朋絕。", "一從失本心，比獸乃反劣。", "武夷山多猴，此事樵者說。", "因書觀□篇，惟日三省察。"]}