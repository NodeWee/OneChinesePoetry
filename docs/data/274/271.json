{"author": "蘇轍", "period": "宋", "type": "诗", "title": "次韵子瞻見寄", "paragraphs": ["衮衮河渭濁，皎皎江漢清。", "源流既自異，美惡終未明。", "嗟我頑鈍質，乃與公並生。", "出處每自託，謳吟輒嘗賡。", "譬如病足馬，共此千里程。", "勝負坐已决，豈待終一枰。", "憶公年少時，濯濯吐新萌。", "堅姿映松柏，直節凌榛荆。", "學成志益厲，秋霜落春榮。", "澹然養浩氣，脫屣遺齊卿。", "百鍊竟不變，三年終未鳴。", "區區兩郡守，籍籍四海聲。", "年來效泝默，世事慵譏評。", "不見室家好，恍如揖重城。", "別離長塵垢，歲月何崢嶸。", "彭門偶會合，白髮互相驚。", "受教恐不足，吐論那復爭。", "疾雷發聾聵，清月照昏盲。", "篤愛未忍棄，浪云舊齊名。", "更請同郭許，題品要當精。"]}