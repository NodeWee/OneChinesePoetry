{"author": "蘇轍", "period": "宋", "type": "诗", "title": "雨中陪子瞻同顔復長官送梁燾學士舟行歸汶上", "paragraphs": ["客從南方來，信宿北方去。", "手棹木蘭舟，不顧長江雨。", "江昏氣陰黑，雨落無朝暮。", "肅肅赴波濤，濛濛暗洲渚。", "微凉入窗闔，斜吹濕蕉苧。", "漂灑正紛紜，談笑方容與。", "不知江路長，但覺青山鶩。", "客去浩難追，落日平西浦。", "東遊本無事，愛此山河古。", "周旋樽俎歡，邂逅英豪聚。", "茲遊有遺趣，此樂恐宜屢。", "賤仕迫程期，遷延防譴怒。", "秋風日已至，輕舸行當具。", "陰森古城曲，蒼莽交流處。", "懸知別時念，將行重回顧。", "非緣一寸祿，應作三年住。"]}