{"author": "蘇轍", "period": "宋", "type": "诗", "title": "次子瞻夜字韵作中秋對月二篇一以贈王郎二以寄子瞻  其二", "paragraphs": ["十年秋月照相思，相從祇有彭門夜。", "露侵笳鼓思城闕，寒迫魚龍舞潭下。", "厭厭夜飲歡自足，落落襟懷向人瀉。", "秋深河來巨野溢，水乾樓起滕王亞。", "北海孔公雖好客，河內寇尹那得借。", "是非朝野忽紛紜，得喪芳菲一開謝。", "明月多情還入門，流水何知空繞舍。", "晨餐江市富鱣魴，夜宿山村足梨蔗。", "坐隅鵩鳥不須問，牆外蝮蛇猶足怕。", "婁公見唾行自乾，馮老尚多誰定駡。"]}