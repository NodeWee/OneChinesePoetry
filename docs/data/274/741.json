{"author": "蘇轍", "period": "宋", "type": "诗", "title": "偶遊大愚見餘杭明雅照師舊識子瞻能言西湖舊遊將行賦詩送之", "paragraphs": ["五年賣鹽酒，勝事不復知。", "城東古道場，蕭瑟寒松姿。", "出遊誠偶爾，相逢亦不期。", "西軒吳越僧，弛擔未多時。", "言住西湖中，巖谷涵清漪。", "却背閭井喧，曲盡水石奇。", "昔年蘇夫子，杖屨無不之。", "三百六十寺，處處題清詩。", "麋鹿盡相識，况乃比丘師。", "辯凈二老人，精明吐琉璃。", "笑言每忘去，蒲褐相依隨。", "門人几杖立，往往聞談詞。", "風雲一解散，變化何不爲。", "辯入三昧火，卯塔長松欹。", "凈老不復出，麈尾清風施。", "蘇公得罪去，布衣拂霜髭。", "空存壁間字，鬰屈蟠蛟螭。", "知我即兄弟，微官此棲遲。", "問何久自苦，五斗寧免饑。", "俯首笑不答，且爾聊敖嬉。", "我兄次公狂，我復長康癡。", "反復自爲計，定知山中宜。", "但欲畢婚娶，每爲故人疑。", "君歸漫灑掃，野鶴非長羈。"]}