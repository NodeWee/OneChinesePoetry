{"author": "蘇轍", "period": "宋", "type": "诗", "title": "次子瞻夜字韵作中秋對月二篇一以贈王郎二以寄子瞻  其一", "paragraphs": ["平明坐曹黄昏歸，終歲得閑惟有夜。", "已邀明月出牆東，更遣清風掃庭下。", "城上青鬟四山合，門前白練長江瀉。", "誰家高會吹參差，鄰婦悲歌舂罷亞。", "二年憂患今已過，一夜清光天所借。", "西京詩句出蘇李，南國風流數王謝。", "已隨孤棹去中原，肯顧新科求上舍。", "讀書本自比嵇鍛，學劍要須問曹蔗。", "清觴灧灧君莫違，佳句駸駸予已怕。", "狂夫猖狂終累人，不返行遭親黨駡。"]}