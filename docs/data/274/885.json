{"author": "蘇轍", "period": "宋", "type": "诗", "title": "次韵子瞻與鄧聖求承旨同直翰苑懷武昌西山舊遊", "paragraphs": ["我遊齊安十日回，東坡桃李初未栽。", "扁舟亂流入樊口，山雨未止淫黄梅。", "寒溪聞有古精舍，相與推挽登崔嵬。", "山深縣令喜客至，寺荒蔓草生經臺。", "黄鵝白酒得野餽，藤床竹簟無纖埃。", "可憐遷客畏人見，共怪青山誰爲堆。", "行驚晚照催出谷，中止亂石傾餘罍。", "古今相望兩令尹，文詞灑落千山隈。", "野人豈復識遺趣，過客時爲剜蒼苔。", "五年留滯屐齒禿，一朝揮手船頭開。", "玉堂却憶昔遊處，笑問五柳應彫摧。", "滿朝文士蚤貴達，憑凌霄漢乘風雷。", "入參祕殿出華省，何曾著足空山來。", "漂流邂逅覽遺躅，耳中尚有江聲哀。"]}