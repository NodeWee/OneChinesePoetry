{"author": "蘇轍", "period": "宋", "type": "诗", "title": "同子瞻次梅聖俞舊韵題鄉舍木山", "paragraphs": ["江槎出沒浮犀牛，波濤掀天谷爲洲。", "江寒水落驚霜秋，危根瘦節鳴寒流。", "脆朽吹去誰鎸鎪，連峰疊嶂立酋酋。", "吾家此山不易得，十年棄置空自尤。", "猿號鶴唳豈無意，委蛇怪我懷羔裘。", "西歸父老拍手笑，笑憶翁子躬薪槱。", "去時三山今有五，不問故園惟一丘。"]}