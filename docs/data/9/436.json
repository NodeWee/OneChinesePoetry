{"author": "刘辰翁", "period": null, "type": "词", "title": "齐天乐", "paragraphs": ["枝头雨是青梅泪。", "翻作一江春水。", "鱼腹魂销，龙舟叫彻，不了湖亭张戏。", "满庭芳芷。", "正艾日高高，葛风细细。", "试比陈人，人间除我更谁似。", "浮沉君共我里。", "记薰廊待对，闻鸡蹴起。", "昨日蟾蜍，明朝蝇虎，身与渠衰更悴。", "老夫病已。", "任采绿采苓，为师为帝。", "但有昌阳，倩酤扶路醉。"]}