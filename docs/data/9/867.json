{"author": "文天祥", "period": null, "type": "词", "title": "酹江月・念奴娇", "paragraphs": ["水天空阔，恨东风不借、世间英物。", "蜀鸟吴花残照里，忍见荒城颓壁。", "铜雀春情，金人秋泪，此恨凭谁雪。", "堂堂剑气，斗牛空认奇杰。", "那信江海馀生，南行万里，属扁舟齐发。", "正为鸥盟留醉眼，细看涛声云灭。", "睨柱吞嬴，回旗走懿，千古冲冠发。", "伴人无寐。", "秦淮应是孤月。"]}