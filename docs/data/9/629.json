{"author": "颜奎", "period": null, "type": "词", "title": "摸鱼儿", "paragraphs": ["对琴台、不堪尘，春风微露纤指。", "峥嵘鹤膝翘空势，取次著花安蕊。", "偏有意。", "把竹外一枝，飞洒轻烟里。", "月痕如洗。", "又底事丹青，何须水墨，虚白阚清。", "华堂暮，珍重休弹麈尾。", "静中留此佳致。", "桥西几度香浮处，回首都随流水。", "闲徙倚。", "叹汨没黄埃，变幻皆如此。", "蜚廉莫起。", "待别有神人，风斤一运，和影上窗纸。"]}