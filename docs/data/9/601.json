{"author": "刘辰翁", "period": null, "type": "词", "title": "摸鱼儿", "paragraphs": ["是他家、绛唇翠袖，可容卿有功否。", "相思不到胭脂井，只隔东林烟柳。", "春去又。", "漫一夜东风，吹得花成旧。", "无人举酒。", "但照影堤流，图他红泪，飘洒到襟袖。", "人间事，大半归谋诸妇。", "不如意十八九。", "敲门夜半窥园李，赤脚玉川惊走。", "何处有。", "更炙烛风流，看到人归後。", "休休回首。", "笑旧日园林，巢蜀锦，处处可携手。"]}