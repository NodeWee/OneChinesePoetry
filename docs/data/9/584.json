{"author": "刘辰翁", "period": null, "type": "词", "title": "金缕曲・贺新郎", "paragraphs": ["锦岸吴船鼓。", "问沙鸥、当日沈湘，是何端午。", "长恨青青朱门艾，结束腰身似虎。", "空泪落、婵媛女。", "我醉招累清醒否，算平生、清又醒还误。", "累笑我，醉中语。", "黄头舞棹临江处。", "向人间、独竞南风，叫云激楚。", "笑倒两崖人如蚁，不管颓波千屡。", "忽惊抱、汨罗无柱。", "乃渔歌斜阳外，几书生、能办投湘赋。", "歌此恨，泪如缕。"]}