{"author": "刘辰翁", "period": null, "type": "词", "title": "酹江月・念奴娇", "paragraphs": ["冰肌玉骨，笑嫣然、总是风尘中物。", "谁扫一枝，流落到、绝域高台素壁。", "匹马南来，千山万水，为访林间雪。", "渊明爱菊，不知谁是花杰。", "憔悴梦断吴山，有何人报我，前村夜发。", "蜡屐霜泥烟步外，转入波光明灭。", "雪後风前，水边竹外，岁晚华余发。", "戴花人去，江妃空弄明月。"]}