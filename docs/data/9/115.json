{"author": "何梦桂", "period": null, "type": "词", "title": "贺新郎", "paragraphs": ["世事浑无定。", "问人间、翻来覆去，阿谁能忍。", "海怒惊涛山相拍，选甚鱼龙不任。", "看今古、英雄销尽。", "坐对青山闲白日，付长江、流送千年恨。", "天有意，唯何甚。", "待将洗耳泉边枕。", "正梅花、霜寒月白，斗回西柄。", "自寿一觞花前醉，醉彩幡金胜。", "笑儿辈、汾阳中令。", "倚遍层楼干阑曲，慨乾坤、渺渺青云影。", "无限事，尊前兴。"]}