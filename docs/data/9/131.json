{"author": "何梦桂", "period": null, "type": "词", "title": "水龙吟", "paragraphs": ["分知白首天寒，千林摇落寻真隐。", "天工付与，冰肌雪骨，暗香寒凝。", "自许负心，肯教色界，软红尘近。", "怅绿衣舞断，参横梦觉，依稀旧家犹认。", "不为角声落，向花前、为伊悲恨。", "玉堂茅舍，风流随处，年年孤另。", "不是人间，肝肠铁石，相逢休问。", "算知心、只许东风，漏泄一分春信。"]}