{"author": "何梦桂", "period": null, "type": "词", "title": "酹江月・念奴娇", "paragraphs": ["三分春色，更消得风雨，几番零落。", "年少不来春老去，空负省薇阶药。", "燕子飞忙，杜鹃啼杀，总为谁悲乐。", "临春结绮，旧家何处楼阁。", "一任年去年来，怅歌阑舞断，尘生帘幕。", "千古雷塘浑一梦，人世到头俱错。", "百岁心期，一春光景，付与闲杯酌。", "青蛇犹在，莫教雷雨飞却。"]}