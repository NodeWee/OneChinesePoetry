{"author": "楊萬里", "period": "宋", "type": "诗", "title": "夢亡友黄世永夢中猶喜談佛既覺感念不已因和夢李白韻以記焉二首  其二", "paragraphs": ["去年客京都，子去我未至。", "得書不得面，安用殷勤意。", "猶矜各未老，相見當亦易。", "不知此蹉跎，交道遽云墜。", "一抔胡不仁，埋此經世志。", "絃絕諒何益，蕙歎庸不顇。", "吾聞佛者流，正以生作累。", "夢中尚微言，子豈悲世事。"]}