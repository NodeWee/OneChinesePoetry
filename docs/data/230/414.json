{"author": "楊萬里", "period": "宋", "type": "诗", "title": "四月二日進士唱名萬里以省試官待罪殿廬遇林謙之說詩夜歸又得林柬因紀其事", "paragraphs": ["清曉朝帝所，就列復少須。", "不逢林夫子，於何得故吾。", "宮雲霽猶未，宸風爽亦初。", "說詩憐新體，信美古則無。", "將無古人拙，未必今製疎。", "夜歸辱良訊，送似談笑餘。", "病懷翻不樂，此意從誰舒。", "短歌紀幽事，老矣復焉如。"]}