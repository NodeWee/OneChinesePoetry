{"author": "楊萬里", "period": "宋", "type": "诗", "title": "胡達孝水墨妙絕一世爲余作枯松孫枝石間老柏謝以長句", "paragraphs": ["東齋歸自浣花里，訪我弄泉惠山趾。", "隨身萬里只孤舟，一簪不曾著行李。", "忽拈遠物出袖中，乃是孔明廟前古柏閬州松。", "徑從平地便起立，上穿屋瓦到青穹。", "老蛟脫鱗乾見骨，厥孫碧絲作鬚髮。", "石間霜皮二千尺，石似孤根根似石。", "硬根瘦榦未要論，葉間猶带漢唐春。", "歲久亦無苔蘚痕，只有雪山之雪玉壘雲。", "却收松柏半天裏，几上捲來一張紙。"]}