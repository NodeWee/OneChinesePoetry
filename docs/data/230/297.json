{"author": "楊萬里", "period": "宋", "type": "诗", "title": "上元夜里俗粉米爲繭絲書吉語置其中以占一歲之福禍謂之繭卜因戲作長句", "paragraphs": ["去年上元客三衢，衝雨看燈强作娛。", "今年上元家裏住，村落無燈惟有雨。", "隔溪叢祠稍簫鼓，不知還有遊人否。", "兒女炊玉作繭絲，中藏吉語默有祈。", "小兒祝身取官早，小女只求蠶事好。", "先生平生笑兒癡，逢場亦復作兒嬉。", "不願著脚金華殿，不願增巢上林苑。", "只哦少陵七字詩，但得長年飽喫飯。", "心知繭卜未必然，醉中得卜喜欲癲。"]}