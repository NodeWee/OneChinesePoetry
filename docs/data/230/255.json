{"author": "楊萬里", "period": "宋", "type": "诗", "title": "胡英彥得歐陽公二帖蓋訓其子仲純叔弼之語其一公自書之其一東坡書之英彥刻石以遺朋友吾叔父春卿得一本有詩謝英彥和焉萬里用其韻以簡英彥", "paragraphs": ["聖處眇安在，談者一何易。", "注瓦矜細巧，岑鼎喪良貴。", "群兒有新舌，六學無故意。", "向來孟韓息，不有歐蘇繼。", "庸知後死者，未渠鄉愿棄。", "同時鴟鴉噪，並起爪觜利。", "兩公察膏肓，與世作薑桂。", "挾山初作難，破竹忽乘勢。", "雙明日配月，再立仁與義。", "我有香一瓣，恨不生並世。", "厥今聖域裏，澹叟真守器。", "怪來蘭玉秀，渠以清白遺。", "當家有學林，滿腹惟典記。", "人間市井言，眼底寇讎視。", "獨於兩公帖，費此半生喜。", "麝煤叩山骨，卧聽丁丁美。", "令我竹林老，亦復拜嘉惠。", "敢云賡絕唱，頗欲與茲事。", "朝來窗几爽，盡室問何瑞。", "寶帖更新詩，小子汝其志。"]}