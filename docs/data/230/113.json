{"author": "楊萬里", "period": "宋", "type": "诗", "title": "次東坡先生用六一先生雪詩律令龜字二十韻舊禁玉月梨梅練絮白舞鵝鶴等字新添訪戴映雪高卧齧氈之類一切禁之", "paragraphs": ["病身柴立手亦龜，不要人憐天得知。", "一寒度夕抵度歲，惡風更將乾雨吹。", "作祥只解誑饑腹，催老偏工欺短髭。", "透屋旋生衾裏鐵，隔窗也送硯中澌。", "攬衣起看端不惡，兩耳已作凍菌危。", "似明還暗靜復響，索我黄絹揮烏絲。", "誤喜家貧屋驟富，不道天巧人能爲。", "忽思向來旅京國，瘦馬斷鞭包袖持。", "紅金何曾夢得見，繭生脚底粟生肌。", "殘杯冷炙自無分，不是不肯叩富兒。", "獨立西湖望東海，海神駕雪初來時。", "眼花只怪失天地，風橫併作翻簾幃。", "飛來峰在水仙國，九里松無塵土姿。", "只欠杖頭聘歡伯，安得醉倒衣淋漓。", "猶遭天子呼野客，催班聲裏趨丹墀。", "如今四壁一破褐，雪花密密巾披披。", "詩肩渾作遠嶺瘦，詩思浪與春江馳。", "茅柴乞暖却得冷，聊復爾耳三兩巵。", "東坡逸足電雹去，天馬肯放氂牛隨。", "君不見溧陽縣裏一老尉，一句曾饒韓退之。"]}