{"author": "楊萬里", "period": "宋", "type": "诗", "title": "夢亡友黄世永夢中猶喜談佛既覺感念不已因和夢李白韻以記焉二首  其一", "paragraphs": ["子在人每憎，子亡憎者惻。", "自吾失此友，但覺生意息。", "猶解夢裏來，豈子餘此憶。", "死生知有無，賢聖或未測。", "渾作白日看，不記夜許黑。", "尚憐紫鸞姿，未舉先折翼。", "只驚玉雪容，冷面带古色。", "夢淚覺猶濕，悲罷喜有得。"]}