{"author": "楊萬里", "period": "宋", "type": "诗", "title": "豫章王集大成惠我思古人實獲我心八詩謝以五字", "paragraphs": ["孤嗜難衆悅，今聽非昔絃。", "美人西山秀，蕨茹飲澗泉。", "雪蓑韞明月，冰棹刺野船。", "寶祲耿不掩，球聲忽復珊。", "聞者已瞠若，鬻之諒悠然。", "良瓌彼何憎，擊缶俗所便。", "老我詎能聰，妙音誤至前。", "古人子所思，而我豈古賢。", "借不滿子賞，能不聊子歎。", "故家富彥士，梧竹映芝蘭。", "紫餘乃祖橐，朱遍羣從轓。", "迅趾豈地行，逸翎當雲鶱。", "勗哉摶羊角，何必懷西山。"]}