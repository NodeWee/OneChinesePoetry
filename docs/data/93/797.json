{"author": "蘇軾", "period": "宋", "type": "诗", "title": "梅聖俞詩中有毛長官者今於潛令國華也聖俞沒十五年而君猶爲令捕蝗至其邑作詩戲之", "paragraphs": ["詩翁憔悴老一官，厭見苜蓿堆青盤。", "歸來羞澀對妻子，自比鮎魚緣竹竿。", "今君滯留生二毛，飽聽衙鼓眠黄紬。", "更將嘲笑調朋友，人道獼猴騎土牛。", "願君恰似高常侍，暫爲小邑仍刺史。", "不願君爲孟浩然，却遭明主放還山。", "宦遊逢此歲年惡，飛蝗來時半天黑。", "羨君封境稻如雲，蝗自識人人不識。"]}