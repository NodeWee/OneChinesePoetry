{"author": "蘇軾", "period": "宋", "type": "诗", "title": "立春日病中邀安國仍請率禹功同來僕雖不能飲當請成伯主會某當杖策倚几於其間觀諸公醉笑以撥滯悶也二首  其二", "paragraphs": ["齋居卧病禁烟前，辜負名花已一年。", "此日使君不强喜，早春風物爲誰妍。", "青衫公子家千里，白髮先生杖百錢。", "曷不相將來問病，已教呼取散花天。"]}