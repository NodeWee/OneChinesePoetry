{"author": "蘇軾", "period": "宋", "type": "诗", "title": "七月二十四日以久不雨出禱磻溪是日宿虢縣二十五日晚自虢縣渡渭宿於僧舍曾閣閣故曾氏所建也夜久不寐見壁間有前縣令趙薦留名有懷其人", "paragraphs": ["龕燈明滅欲三更，敧枕無人夢自驚。", "深谷留風終夜響，亂山銜月半床明。", "故人漸遠無消息，古寺空來看姓名。", "欲向磻溪問姜叟，僕夫屢報斗杓傾。"]}