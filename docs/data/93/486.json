{"author": "蘇軾", "period": "宋", "type": "诗", "title": "廣陵會三同舍各以其字爲韵仍邀同賦 劉莘老", "paragraphs": ["江陵昔相遇，幕府稱上賓。", "再見明光宮，峨冠挹搢紳。", "如今三見子，坎坷爲逐臣。", "朝遊雲霄間，欲分丞相茵。", "暮落江湖上，遂與屈子鄰。", "了不見慍喜，子豈真可人。", "邂逅成一歡，醉語出天真。", "士方在田里，自比渭與莘。", "出試乃大謬，芻狗難重陳。", "歲晚多霜露，歸耕當及辰。"]}