{"author": "蘇軾", "period": "宋", "type": "诗", "title": "記所見開元寺吳道子畫佛滅度以答子由題畫文殊普賢", "paragraphs": ["西方真人誰所見，衣被七寶從雙狻。", "當時修道頗辛苦，柳生兩肘烏巢肩。", "初如濛濛隠山玉，漸如濯濯出水蓮。", "道成一旦就空滅，奔會四海悲人天。", "翔禽哀響動林谷，獸鬼躑躅淚迸泉。", "龐眉深目彼誰子，繞牀彈指性自圓。", "隠如寒月墮清晝，空有孤光留故躔。", "春遊古寺拂塵壁，遺像久此霾香煙。", "畫師不復寫姓名，皆云道子口所傳。", "縱橫固已蔑孫鄧，有如巨鰐吞小鮮。", "來詩所誇孰與此，安得携掛其傍觀。"]}