{"author": "沈遘", "period": "宋", "type": "诗", "title": "次韵和不疑借書鄰幾遇其寢", "paragraphs": ["嗟我江湖人，野性實疏簡。", "况從衰病侵，事事益以懶。", "豈不思自强，所資乃有限。", "但愛江夫子，平生事高散。", "維於讀書動，晝夜不去眼。", "每勞從事賢，獨使簿書綰。", "揮署曾不勞，兼人信無赧。", "有時倦欲休，就席初不煖。", "鄰友更借書，丁丁叩門版。", "尤厭吏舍喧，牛羊閧棚棧。", "不如歸吾廬，靜對日晼晚。", "詩成還示我，足以驚幽孱。"]}