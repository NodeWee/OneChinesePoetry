{"author": "蘇軾", "period": "宋", "type": "诗", "title": "南溪有會景亭處衆亭之間無所見甚不稱其名予欲遷之少西臨斷岸西向可以遠望而力未暇特爲製名曰招隠仍爲詩以告來者庶幾遷之", "paragraphs": ["飛簷臨古道，高榜觀遊人。", "未即令公隠，聊須濯路塵。", "茅茨分聚落，煙火傍城闉。", "林缺湖光漏，窗明野意新。", "居民惟白帽，過客漫朱輪。", "山好留歸屐，風迴落醉巾。", "他年誰改築，舊製不須因。", "再到吾雖老，猶堪作坐賓。"]}