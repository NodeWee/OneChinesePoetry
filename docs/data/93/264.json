{"author": "蘇軾", "period": "宋", "type": "诗", "title": "次韵答荆門張都官維見和惠泉詩", "paragraphs": ["楚人少井飲，地氣常不洩。", "蓄之爲惠泉，坌若有所折。", "泉源本無情，豈問濁與澈。", "貪愚彼二水，終古恥莫雪。", "只應所處然，遂使語異別。", "泉傍地平衍，泉上山嵽嵲。", "君子慎所居，此義安可缺。", "古人貴言贈，敢用況高節。", "不爲冬霜乾，肯畏夏日烈。", "泠泠但不已，海遠要當徹。"]}