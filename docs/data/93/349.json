{"author": "蘇軾", "period": "宋", "type": "诗", "title": "病中大雪數日未嘗起觀虢令趙薦以詩相屬戲用其韵答之", "paragraphs": ["經旬卧齋閣，終日親劑和。", "不知雪已深，但覺寒無那。", "飄蕭窗紙鳴，堆壓檐板墮。", "風飆助凝冽，幃幔困掀簸。", "惟思近醇醲，未敢窺璨瑳。", "何時反炎赫，却欲躬臼磨。", "誰云坐無氈，尚有裘充貨。", "西鄰歌吹發，促席寒威挫。", "崩騰踏成逕，繚繞飛入座。", "人歡瓦先融，飲雋瓶屢卧。", "嗟予獨愁寂，空室自困坷。", "欲爲後日賞，恐被遊塵涴。", "寒更報新霽，皎月懸半破。", "有客獨苦吟，清夜默自課。", "詩人例窮蹇，秀句出寒餓。", "何當暴雪霜，庶以躡郊賀。"]}