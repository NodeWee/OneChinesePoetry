{"author": "蘇軾", "period": "宋", "type": "诗", "title": "去年秋偶遊寶山上方入一小院闃然無人有一僧隠几低頭讀書與之語漠然不甚對問其鄰之僧曰此雲闍黎也不出十五年矣今年六月自常潤還復至其室則死葬數月矣作詩題其壁", "paragraphs": ["雲師來寶山，一住十五秋。", "讀書常閉戶，客至不舉頭。", "去年造其室，清坐忘百憂。", "我初無言說，師亦無對酬。", "今來復扣門，空房但颼飀。", "云已滅無餘，薪盡火不留。", "却疑此室中，嘗有斯人不。", "所遇孰非夢，事過吾何求。"]}