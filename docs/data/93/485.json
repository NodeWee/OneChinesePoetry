{"author": "蘇軾", "period": "宋", "type": "诗", "title": "廣陵會三同舍各以其字爲韵仍邀同賦 孫巨源", "paragraphs": ["三年客京輦，憔悴難具論。", "揮汗紅塵中，但隨馬蹄翻。", "人情貴往返，不報生禍根。", "坐令平生友，終歲不及門。", "南來實清曠，但恨無與言。", "不謂廣陵城，得逢劉與孫。", "異趣不兩立，譬如王孫猿。", "吾儕久相聚，恐見疑排拫。", "我褊類中散，子通真巨源。", "絕交固未敢，且復東南奔。"]}