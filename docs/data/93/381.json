{"author": "蘇軾", "period": "宋", "type": "诗", "title": "南溪之南竹林中新構一茅堂予以其所處最爲深邃故名之曰避世堂", "paragraphs": ["猶恨溪堂淺，更穿修竹林。", "高人不畏虎，避世已無心。", "隠几頹如病，忘言兀似瘖。", "茅茨追上古，冠蓋謝當今。", "曉夢猿呼覺，秋懷鳥伴吟。", "暫來聊解带，屢去欲携衾。", "湖上行人絕，階前暮靄深。", "應逢綠毛叟，扣戶夜抽簪。"]}