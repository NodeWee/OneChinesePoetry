{"author": "蘇軾", "period": "宋", "type": "诗", "title": "有言郡東北荆山下可以溝畎積水因與吳正字王戶曹同往相視以地多亂石不果還遊聖女山山有石室如墓而無棺槨或云宋司馬桓魋墓二子有詩次其韵二首  其二", "paragraphs": ["茫茫清泗遶孤岑，歸路相將得暫臨。", "試著芒鞋穿犖确，更然松炬照幽深。", "縱令司馬能鑱石，奈有中郎解摸金。", "强寫蒼崖留歲月，他年誰識此時心。"]}