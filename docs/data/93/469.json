{"author": "蘇軾", "period": "宋", "type": "诗", "title": "潁州初別子由二首  其二", "paragraphs": ["近別不改容，遠別涕霑胸。", "咫尺不相見，實與千里同。", "人生無離別，誰知恩愛重。", "始我來宛丘，牽衣舞兒童。", "便知有此恨，留我過秋風。", "秋風亦已過，別恨終無窮。", "問我何年歸，我言歲在東。", "離合既循環，憂喜迭相攻。", "語此長太息，我生如飛蓬。", "多憂髮早白，不見六一翁。"]}