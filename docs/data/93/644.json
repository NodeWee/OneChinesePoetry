{"author": "蘇軾", "period": "宋", "type": "诗", "title": "五月十日與呂仲甫周邠僧惠勤惠思清順可久惟肅義詮同泛湖游北山", "paragraphs": ["三吳雨連月，湖水日夜添。", "尋僧去無路，瀲瀲水拍檐。", "駕言徂北山，得與幽人兼。", "清風洗昏翳，晚景分穠纖。", "縹緲朱樓人，斜陽半疏簾。", "臨風一揮手，悵焉起遐瞻。", "世人騖朝市，獨向溪山廉。", "此樂得有命，輕傳神所殲。"]}