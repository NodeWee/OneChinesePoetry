{"author": "蘇軾", "period": "宋", "type": "诗", "title": "辛丑十一月十九日既與子由別於鄭州西門之外馬上賦詩一篇寄之", "paragraphs": ["不飲胡爲醉兀兀，此心已逐歸鞍發。", "歸人猶自念庭闈，今我何以慰寂寞。", "登高回首坡壠隔，但見烏帽出復沒。", "苦寒念爾衣裘薄，獨騎瘦馬踏殘月。", "路人行歌居人樂，童僕怪我苦悽惻。", "亦知人生要有別，但恐歲月去飄忽。", "寒燈相對記疇昔，夜雨何時聽蕭瑟。", "君知此意不可忘，慎勿苦愛高官職。"]}