{"author": "蘇軾", "period": "宋", "type": "诗", "title": "胡穆秀才遺古銅器似鼎而小上有兩柱可以覆而不蹶以爲鼎則不足疑其飲器也胡有詩答之", "paragraphs": ["隻耳獸齧環，長唇鵝擘喙。", "三趾下銳春蒲短，兩柱高張秋菌細。", "君看翻覆俯仰間，覆成三角翻兩髻。", "古書雖滿腹，苟有用我亦隨世。", "嗟君一見呼作鼎，纔注升合已漂逝。", "不如學鴟夷，盡日盛酒真良計。"]}