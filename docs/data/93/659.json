{"author": "蘇軾", "period": "宋", "type": "诗", "title": "追和子由去歲試舉人洛下所寄九首 韓子華石淙莊", "paragraphs": ["絳侯百萬兵，尚畏書牘背。", "功名意不已，數與危機會。", "我公抱絕識，凜凜鎮橫潰。", "欲收伊呂迹，遠與巢由對。", "誓言雖未從，久已斷諸內。", "區區爲懷祖，頗覺羲之隘。", "此身隨造物，一葉舞澎湃。", "田園不早定，歸宿終安在。", "彼美石淙莊，每到百事廢。", "泉流知人意，屈折作濤瀨。", "寒光洗肝膈，清響跨竽籟。", "我舊門前客，放言不自外。", "園中亦何有，薈蔚可勝計。", "請公試回首，歲晚餘蒼檜。"]}