{"author": "蘇軾", "period": "宋", "type": "诗", "title": "鳳翔八觀 維摩像唐楊惠之塑在天柱寺", "paragraphs": ["昔者子輿病且死，其友子祀往問之。", "跰𨇤鑒井自歎息，造物將安以我爲。", "今觀古塑維摩像，病骨磊嵬如枯龜。", "乃知至人外生死，此身變化浮雲隨。", "世人豈不碩且好，身雖未病心已疲。", "此叟神完中有恃，談笑可却千熊羆。", "當其在時或問法，俯首無言心自知。", "至今遺像兀不語，與昔未死無增虧。", "田翁里婦那肯顧，時有野鼠銜其髭。", "見之使人每自失，誰能與詰無言師。"]}