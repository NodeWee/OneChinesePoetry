{"author": "沈遘", "period": "宋", "type": "诗", "title": "天錄研匜歌", "paragraphs": ["張君贈我古研滴，四脚爬沙角如戟。", "肉翼絡髀老獸姿，世不能名眼未識。", "我知此爲天祿兒，口銜一寸黄金匜。", "蟾蜍嚼月兩吻坼，天鯨胸穴雙泉飛。", "玉聲琮琤珠迸落，影射巖石光瀺灂。", "未央書殿立髬髵，曾見揚雄老投閣。", "子孫晚出中平間，渴烏翻車灑平洛。", "宗資墓口卧露霜，頭角頓挫仍騰攫。", "爾來拂拭傍几案，眉目睢盱苔蘚剝。", "形模不入世俗用，疑付大手傳糟粕。", "未能點綴清廟頌，開闢大易摛春秋。", "就令□□□□□，末勢猶足爲遷彪。", "物無貴賤繫所用，千金乞我直暗投。", "圖書散落愈□下，晚歲惟有齏鹽謀。", "學注蟲魚問老圃，無乃塌颯爲匜羞。"]}