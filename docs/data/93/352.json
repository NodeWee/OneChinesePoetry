{"author": "蘇軾", "period": "宋", "type": "诗", "title": "歲晚相與饋問爲饋歲酒食相邀呼問別歲至除夜達旦不眠爲守歲蜀之風俗如是余官於岐下歲暮思歸而不可得故爲此三詩以寄子由 守歲", "paragraphs": ["欲知垂盡歲，有似赴壑蛇。", "修鱗半已沒，去意誰能遮。", "况欲繫其尾，雖勤知奈何。", "兒童强不睡，相守夜讙譁。", "晨鷄且勿唱，更鼓畏添撾。", "坐久燈燼落，起看北斗斜。", "明年豈無年，心事恐蹉跎。", "努力盡今夕，少年猶可誇。"]}