{"author": "劉大方", "period": "宋", "type": "诗", "title": "詠泰山", "paragraphs": ["萬古春之主，羣山孰可曹。", "都因敦厚大，不是險⿱山虛高。", "頂襯天地愁，根盤野□牢。", "坎離分背面，明月轉周遭。", "仙館鸞朝舞，神亭鬼夜號。", "雲來諸夏雨，風去百川濤。", "東渭藏陰重，西秦抱勢豪。", "龍蛇藏隙穴，草木立毫毛。", "陝谷三升土，黄河五尺壕。", "暫登臨日觀，直下釣靈鼇。"]}