{"author": "蘇軾", "period": "宋", "type": "诗", "title": "歲晚相與饋問爲饋歲酒食相邀呼問別歲至除夜達旦不眠爲守歲蜀之風俗如是余官於岐下歲暮思歸而不可得故爲此三詩以寄子由 別歲", "paragraphs": ["故人適千里，臨別尚遲遲。", "人行猶可復，歲行那可追。", "問歲安所之，遠在天一涯。", "已逐東流水，赴海歸無時。", "東鄰酒初熟，西舍彘亦肥。", "且爲一日歡，慰此窮年悲。", "勿嗟舊歲別，行與新歲辭。", "去去勿回顧，還君老與衰。"]}