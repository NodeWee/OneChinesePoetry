{"author": "蘇軾", "period": "宋", "type": "诗", "title": "趙郎中往莒縣逾月而歸復以一壺遺之仍用前韵", "paragraphs": ["東鄰主人游不歸，悲歌夜夜聞舂相。", "門前人鬧馬嘶急，一家喜氣如春釀。", "王事何曾怨獨賢，室人豈忍交謫謗。", "大兒踉蹡越門限，小兒咿啞語繡帳。", "定教舞袖掣伊凉，更想夜庖鳴甕盎。", "題詩送酒君勿誚，免使退之嘲一餉。"]}