{"author": "蘇軾", "period": "宋", "type": "诗", "title": "自清平鎮遊樓觀五郡大秦延生仙遊往返四日得十一詩寄子由同作 愛玉女洞中水既致兩瓶恐後復取而爲使者見紿因破竹爲契使寺僧藏其一以爲往來之信戲謂之調水符", "paragraphs": ["欺謾久成俗，關市有契繻。", "誰知南山下，取水亦置符。", "古人辨淄澠，皎若鶴與鳬。", "吾今既謝此，但視符有無。", "常恐汲水人，智出符之餘。", "多防竟無及，棄置爲長吁。"]}