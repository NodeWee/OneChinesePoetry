{"author": "蘇軾", "period": "宋", "type": "诗", "title": "江上值雪效歐陽體限不以鹽玉鶴鷺絮蝶飛舞之類爲比仍不使皓白潔素等字次子由韵", "paragraphs": ["縮頸夜眠如凍龜，雪來惟有客先知。", "江邊曉起浩無際，樹杪風多寒更吹。", "青山有似少年子，一夕變盡滄浪髭。", "方知陽氣在流水，沙上盈尺江無澌。", "隨風顛倒紛不擇，下滿坑谷高陵危。", "江空野闊落不見，入戶但覺輕絲絲。", "沾裳細看若刻鏤，豈有一一天工爲。", "霍然一揮遍九野，吁此權柄誰執持。", "世間苦樂知有幾，今我幸免沾膚肌。", "山夫只見壓樵擔，豈知带酒飄歌兒。", "天王臨軒喜有麥，宰相獻壽嘉及時。", "凍吟書生筆欲折，夜織貧女寒無幃。", "高人著屐踏冷冽，飄拂巾帽真仙姿。", "野僧斫路出門去，寒液滿鼻清淋漓。", "灑袍入袖濕靴底，亦有執板趨階墀。", "舟中行客何所愛，願得獵騎當風披。", "草中咻咻有寒兔，孤隼下擊千夫馳。", "敲冰煮鹿最可樂，我雖不飲强倒卮。", "楚人自古好弋獵，誰能往者我欲隨。", "紛紜旋轉從滿面，馬上操筆爲賦之。"]}