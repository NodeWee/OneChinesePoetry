{"author": "蘇軾", "period": "宋", "type": "诗", "title": "歲晚相與饋問爲饋歲酒食相邀呼問別歲至除夜達旦不眠爲守歲蜀之風俗如是余官於岐下歲暮思歸而不可得故爲此三詩以寄子由 饋歲", "paragraphs": ["農功各已收，歲事得相佐。", "爲歡恐無及，假物不論貨。", "山川隨出産，貧富稱小大。", "寘盤巨鯉橫，發籠雙兔卧。", "富人事華靡，綵繡光翻座。", "貧者愧不能，微摯出舂磨。", "官居故人少，里巷佳節過。", "亦欲舉鄉風，獨唱無人和。"]}