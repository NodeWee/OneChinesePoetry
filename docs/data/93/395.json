{"author": "蘇軾", "period": "宋", "type": "诗", "title": "二月十六日與張李二君遊南溪醉後相與解衣濯足因詠韓公山石之篇慨然知其所以樂而忘其在數百年之外也次其韵", "paragraphs": ["終南太白橫翠微，自我不見心南飛。", "行穿古縣並山麓，野水清滑溪魚肥。", "須臾渡溪踏亂石，山光漸近行人稀。", "窮探愈好去愈銳，意未滿足枵如饑。", "忽聞奔泉響巨碓，隠隠百步摇窗扉。", "跳波濺沫不可嚮，散爲白霧紛霏霏。", "醉中相與棄拘束，顧勸二子解带圍。", "褰裳試入插兩足，飛浪激起衝人衣。", "君看麋鹿隠豐草，豈羨玉勒黄金鞿。", "人生何以易此樂，天下誰肯從我歸。"]}