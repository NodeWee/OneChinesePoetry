{"author": "蘇軾", "period": "宋", "type": "诗", "title": "與周長官李秀才遊徑山二君先以詩見寄次其韵二首  其二", "paragraphs": ["龍亦戀故居，百年尚來去。", "至今雨雹夜，殿闇風纏霧。", "而我棄鄉國，大江忘北渡。", "便欲此山前，築室安遲暮。", "又恐太幽獨，歲晚霜入屨。", "同遊得李生，仄足隨蹇步。", "孔明不自愛，臨老起三顧。", "吾歸便却掃，誰踏門前路。"]}