{"author": "蘇軾", "period": "宋", "type": "诗", "title": "是日至下馬磧憩於北山僧舍有閣曰懷賢南直斜谷西臨五丈原諸葛孔明所從出師也", "paragraphs": ["南望斜谷口，三山如犬牙。", "西觀五丈原，鬰屈如長蛇。", "有懷諸葛公，萬騎出漢巴。", "吏士寂如水，蕭蕭聞馬檛。", "公才與曹丕，豈止十倍加。", "顧瞻三輔間，勢若風捲沙。", "一朝長星墜，竟使蜀婦髽。", "山僧豈知此，一室老煙霞。", "往事逐雲散，故山依渭斜。", "客來空弔古，清淚落悲笳。"]}