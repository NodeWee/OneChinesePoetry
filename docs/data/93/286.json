{"author": "蘇軾", "period": "宋", "type": "诗", "title": "大雪獨留尉氏有客入驛呼與飲至醉詰旦客南去竟不知其誰", "paragraphs": ["古驛無人雪滿庭，有客冒雪來自北。", "紛紛笠上已盈寸，下馬登堂面蒼黑。", "苦寒有酒不能飲，見之何必問相識。", "我酌徐徐不滿觥，看客倒盡不留澀。", "千門晝閉行路絕，相與笑語不知夕。", "醉中不復問姓名，上馬忽去橫短策。"]}