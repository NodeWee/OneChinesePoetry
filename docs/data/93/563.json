{"author": "蘇軾", "period": "宋", "type": "诗", "title": "朱壽昌郎中少不知母所在刺血寫經求之五十年去歲得之蜀中以詩賀之", "paragraphs": ["嗟君七歲知念母，憐君壯大心愈苦。", "羨君臨老得相逢，喜極無言淚如雨。", "不羨白衣作三公，不愛白日昇青天。", "愛君五十著綵服，兒啼却得償當年。", "烹龍爲炙玉爲酒，鶴髮初生千萬壽。", "金花詔書錦作囊，白藤肩輿簾蹙繡。", "感君離合我酸辛，此事今無古或聞。", "長陵朅來見大姊，仲孺豈意逢將軍。", "開皇苦桃空記面，建中天子終不見。", "西河郡守誰復譏，潁谷封人羞自薦。"]}