{"author": "蘇軾", "period": "宋", "type": "诗", "title": "正月九日有美堂飲醉歸徑睡五鼓方醒不復能眠起閱文書得鮮于子駿所寄雜興作古意一首答之", "paragraphs": ["衆人事紛擾，志士獨悄悄。", "何意琵琶弦，常遭腰鼓鬧。", "三杯忘萬慮，醒後還皎皎。", "有如轆轤索，已脫重縈繞。", "家人自約飭，始慕陳婦孝。", "可憐原巨先，放蕩今誰弔。", "平生嗜羊炙，識味肯輕飽。", "烹蛇啖蛙蛤，頗訝能稍稍。", "憂來自不寐，起視天漢渺。", "闌干玉繩低，耿耿太白曉。"]}