{"author": "蘇軾", "period": "宋", "type": "诗", "title": "九日湖上尋周李二君不見君亦見尋於湖上以詩見寄明日乃次其韵", "paragraphs": ["湖上野芙蓉，含思愁脈脈。", "娟然如靜女，不肯傍阡陌。", "詩人杳未來，霜艷冷難宅。", "君行逐鷗鷺，出處浩莫測。", "葦問聞拏音，雲表已飛屐。", "使我終日尋，逢花不忍摘。", "人生如朝露，要作百年客。", "喟彼終歲勞，幸茲一日澤。", "願言竟不遂，人事多乖隔。", "悟此知有命，沉憂傷魂魄。"]}