{"author": "蘇軾", "period": "宋", "type": "诗", "title": "立春日病中邀安國仍請率禹功同來僕雖不能飲當請成伯主會某當杖策倚几於其間觀諸公醉笑以撥滯悶也二首  其一", "paragraphs": ["孤燈照影夜漫漫，拈得花枝不忍看。", "白髮敧簪羞彩勝，黄耆煮粥薦春盤。", "東方烹狗陽初動，南陌爭牛卧作團。", "老子從來興不淺，向隅誰有滿堂歡。"]}