{"author": "蘇軾", "period": "宋", "type": "诗", "title": "廣陵會三同舍各以其字爲韵仍邀同賦 劉貢父", "paragraphs": ["去年送劉郎，醉語已驚衆。", "如今各飄泊，筆硯誰能弄。", "我命不在天，羿彀未必中。", "作詩聊遣意，老大慵譏諷。", "夫子少年時，雄辯輕子貢。", "爾來再傷弓，戢翼念前痛。", "廣陵三日飲，相對怳如夢。", "況逢賢主人，白酒潑春甕。", "竹西已揮手，灣口猶屢送。", "羨子去安閑，吾邦正喧鬨。"]}