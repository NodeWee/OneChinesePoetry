{"author": "蘇軾", "period": "宋", "type": "诗", "title": "次韵劉京兆石林亭之作石本唐苑中物散流民間劉購得之", "paragraphs": ["都城日荒廢，往事不可還。", "惟餘古苑石，漂散尚人間。", "公來始購蓄，不憚道里艱。", "忽從塵埃中，來對冰雪顔。", "瘦骨拔凜凜，蒼根漱潺潺。", "唐人惟奇章，好石古莫攀。", "盡令屬牛氏，刻鑿紛斑斑。", "嗟此本何常，聚散實循環。", "人失亦人得，要不出區寰。", "君看劉李末，不能保河關。", "況此百株石，鴻毛於泰山。", "但當對石飲，萬事付等閑。"]}