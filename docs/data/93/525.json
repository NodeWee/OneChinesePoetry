{"author": "蘇軾", "period": "宋", "type": "诗", "title": "自徑山回得呂察推詩用其韵招之宿湖上", "paragraphs": ["多君貴公子，愛山如愛色。", "心隨葉舟去，夢繞千山碧。", "新詩到中路，令我喜折屐。", "古來軒冕徒，操舍兩悲慄。", "數朝辭簪笏，兩脚得暫赤。", "歸來不入府，却走湖上宅。", "寵辱吾久忘，寧畏官長詰。", "飄然便歸去，誰在子思側。", "君能從我遊，出郭及未黑。"]}