{"author": "蘇軾", "period": "宋", "type": "诗", "title": "次韵子由與顔長道同遊百步洪相地築亭種柳", "paragraphs": ["平明坐衙不暖席，歸來閉閣閑終日。", "卧聞客至倒屣迎，兩眼蒙籠餘睡色。", "城東泗水步可到，路轉河洪翻雪白。", "安得青絲絡駿馬，蹙踏飛波柳陰下。", "奮身三丈兩蹄間，振鬣長鳴聲自乾。", "少年狂興久已謝，但憶嘉陵繞劍關。", "劍關大道車方軌，君自不去歸何難。", "山中故人應大笑，築室種柳何時還。"]}