{"author": "蘇軾", "period": "宋", "type": "诗", "title": "贈上天竺辯才師", "paragraphs": ["南北一山門，上下兩天竺。", "中有老法師，瘦長如鸛鵠。", "不知修何行，碧眼照山谷。", "見之自清凉，洗盡煩惱毒。", "坐令一都會，男女禮白足。", "我有長頭兒，角頰峙犀玉。", "四歲不知行，抱負煩背腹。", "師來爲摩頂，起走趁奔鹿。", "乃知戒律中，妙用謝羈束。", "何必言法華，佯狂啖魚肉。"]}