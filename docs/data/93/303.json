{"author": "蘇軾", "period": "宋", "type": "诗", "title": "壬寅二月有詔令郡吏分往屬縣減决囚禁自十三日受命出府至寶雞虢郿盩厔四縣既畢事因朝謁太平宮而宿於南溪溪堂遂並南山而西至樓觀大秦寺延生觀仙遊潭十九日乃歸作詩五百言以記凡所經歷者寄子由", "paragraphs": ["遠人罹水旱，王命釋俘囚。", "分縣傳明詔，尋山得勝遊。", "蕭條初出郭，曠蕩實消憂。", "薄暮來孤鎮，登臨憶武侯。", "崢嶸依絕壁，蒼茫瞰奔流。", "半夜人呼急，橫空火氣浮。", "天遥殊不辨，風急已難收。", "曉入陳倉縣，猶餘賣酒樓。", "烟煤已狼藉，吏卒尚呀咻。", "雞嶺雲霞古，龍宮殿宇幽。", "南山連大散，歸路走吾州。", "欲往安能遂，將還爲少留。", "回趨西虢道，却渡小河洲。", "聞道磻溪石，猶存渭水頭。", "蒼崖雖有迹，大釣本無鈎。", "東去過郿塢，孤城象漢劉。", "誰言董公健，竟復伍孚仇。", "白刃俄生肘，黄金謾似丘。", "平生聞太白，一見駐行騶。", "鼓角誰能試，風雷果致不。", "巌崖已奇絕，冰雪更琱鎪。", "春旱憂無麥，山靈喜有湫。", "蛟龍懶方睡，瓶罐小容偷。", "二曲林泉勝，三川氣象侔。", "近山麰麥早，臨水竹篁脩。", "先帝膺符命，行宮畫冕旒。", "侍臣簪武弁，女樂抱箜篌。", "秘殿開金鎖，神人控玉虬。", "黑衣橫巨劍，被髮凜雙眸。", "邂逅逢佳士，相將弄彩舟。", "投篙披綠荇，濯足亂清溝。", "晚宿南溪上，森如水國秋。", "遶湖栽翠密，終夜響颼飀。", "冒曉窮幽邃，操戈畏炳彪。", "尹生猶有宅，老氏舊停輈。", "問道遺蹤在，登仙往事悠。", "御風歸汗漫，閱世似蜉蝣。", "羽客知人意，瑶琴繫馬鞦。", "不辭山寺遠，來作鹿鳴呦。", "帝子傳聞李，巌堂髣像緱。", "輕風幃幔卷，落日髻鬟愁。", "入谷驚蒙密，登坡費挽摟。", "亂峰攙似槊，一水澹如油。", "中使何年到，金龍自古投。", "千重橫翠石，百丈見游鯈。", "最愛泉鳴洞，初嘗雪入喉。", "滿瓶雖可致，洗耳歎無由。", "忽憶尋蟆培，方冬脫鹿裘。", "山川良甚似，水石亦堪儔。", "惟有泉傍飲，無人自獻酬。"]}