{"author": "蘇軾", "period": "宋", "type": "诗", "title": "司竹監燒葦園因召都巡檢柴貽勖左藏以其徒會獵園下", "paragraphs": ["官園刈葦留枯槎，深冬放火如紅霞。", "枯槎燒盡有根在，春雨一洗皆萌芽。", "黄狐老兔最狡捷，賣侮百獸常矜誇。", "年年此厄竟不悟，但愛蒙密爭來家。", "風迴焰卷毛尾熱，欲出已被蒼鷹遮。", "野人來言此最樂，徒手曉出歸滿車。", "巡邊將軍在近邑，呼來颯颯從矛叉。", "戍兵久閑可小試，戰鼓雖凍猶堪撾。", "雄心欲搏南澗虎，陣勢頗學常山蛇。", "霜乾火烈聲暴野，飛走無路號且呀。", "迎人截來砉逢箭，避犬逸去窮投罝。", "擊鮮走馬殊未厭，但恐落日催棲鴉。", "弊旗仆鼓坐數獲，鞍掛雉兔肩分麚。", "主人置酒聚狂客，紛紛醉語晚更譁。", "燎毛燔肉不暇割，飲啖直欲追羲媧。", "青丘雲夢古所咤，與此何啻百倍加。", "苦遭諫疏說夷羿，又被詞客嘲淫奢。", "豈如閑官走山邑，放曠不與趨朝衙。", "農工已畢歲云暮，車騎雖少賓殊嘉。", "酒酣上馬去不告，獵獵霜風吹帽斜。"]}