{"author": "蘇軾", "period": "宋", "type": "诗", "title": "與周長官李秀才遊徑山二君先以詩見寄次其韵二首  其一", "paragraphs": ["少年飲紅裙，酒盡推不去。", "呼來徑山下，試與洗塵霧。", "癡馬惜障泥，臨流不肯渡。", "獨有汝南君，從我無朝暮。", "肯將紅塵脚，暫著白雲屨。", "嗟我與世人，何異笑百步。", "功名一破甑，棄置何用顧。", "更憑陶靖節，往問征夫路。"]}