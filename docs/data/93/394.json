{"author": "蘇軾", "period": "宋", "type": "诗", "title": "自清平鎮遊樓觀五郡大秦延生仙遊往返四日得十一詩寄子由同作 自仙遊回至黑水見居民姚氏山亭高絕可愛復憩其上", "paragraphs": ["山鴉曉辭谷，似報遊人起。", "出門猶屢顧，慘若去吾里。", "道途險且迂，繼此復能幾。", "溪邊有危構，歸駕聊復柅。", "愛此山中人，縹緲如仙子。", "平生慕獨往，官爵同一屣。", "胡爲此溪邊，眷眷若有俟。", "國恩久未報，念此慚且泚。", "臨風浩悲叱，萬世同一軌。", "何年謝簪紱，丹砂留迅晷。"]}