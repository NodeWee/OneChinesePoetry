{"author": "釋正覺", "period": "宋", "type": "诗", "title": "超然居士得得問道於寶峰祥禪師且欲歸歌長篇以謝予偕其行見挽以和漬筆說句繼之", "paragraphs": ["門門通徹長安道，信手拈來還恰好。", "脚跟踏著趙州關，丈六金身一莖草。", "我初相會箇中人，法法圓通見懷抱。", "杖屨追隨來道場，不學癡禪事關掃。", "青山白雲一徑通，行行鳥道誰尋討。", "寶峯師是馬馰兒，相得而今恨不早。", "吸盡西江居士龐，喚回豎指俱胝老。", "泥牛力耕空劫春，木人捧出形山寶。", "罷捋虎鬚歸去來，荆棘林中任起倒，午日麗天光杲杲。"]}