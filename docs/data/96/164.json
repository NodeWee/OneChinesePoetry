{"author": "韓偓", "period": "唐", "type": "诗", "title": "甲子歲夏五月自長沙抵醴陵貴就深僻以便疎慵由道林之南步步勝絕去綠口分東入南小江山水益秀村籬之次忽見紫薇花因思玉堂及西掖廳前皆植是花遂賦詩四韻聊寄知心", "paragraphs": ["職在內庭宮闕下，廳前皆種紫薇花。", "眼明忽傍漁家見，魂斷方驚魏闕賒。", "淺色暈成宮裏錦，濃香染著洞中霞。", "此行若遇支機石，又被君平驗海槎。"]}