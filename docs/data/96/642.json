{"author": "吳融", "period": "唐", "type": "诗", "title": "風雨吟", "paragraphs": ["風騷騷，雨涔涔，長洲苑外荒居深。", "門外流水流澶漫，河邊古木鳴蕭森。", "敻無禽影，寂無人音。", "端然拖愁坐，萬感叢於心。", "姑蘇碧瓦十萬戶，中有樓臺與歌舞。", "尋常倚月復眠花，莫說斜風兼細雨。", "應不知天地造化是何物，亦不知榮辱是何主。", "吾囷長滿是太平，吾樂不極是天生。", "豈憂天下有大憝，四郊刁斗常錚錚。", "官軍擾人甚於賊，將臣怕死唯守城。", "又豈復憂朝廷苦弛慢，中官轉縱橫。", "李膺勾黨即罹患，竇武忠謀又未行。", "又豈憂文臣盡遭束高閣，文教從今日蕭索。", "若更無人稍近前，把筆到頭同一惡。", "可嘆吳城城中人，無人與我交一言。", "蓬蒿滿徑塵一榻，獨此閔閔何其煩。", "雖然小或可謀大，[嫠]婦之憂史尚存。", "況我長懷丈夫志，今來流落滄溟涘。", "有時驚事再咨嗟，因風因雨更憔悴。", "只有閑橫膝上琴，怨傷怨恨聊相寄。", "伯牙海上感滄溟，何似今朝風雨思。"]}