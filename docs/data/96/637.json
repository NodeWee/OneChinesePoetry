{"author": "吳融", "period": "唐", "type": "诗", "title": "李周彈箏歌", "paragraphs": ["古人云：絲不如竹，竹不如肉。", "乃知此語未必然，李周彈箏聽不足。", "聞君七歲八歲時，五音六律皆生知。", "就中十三弦最妙，應宮出入年方少。", "青騘慣走長楸日，幾度承恩蒙急召。", "一字雁行斜御筵，鏘金戛羽凌非煙。", "始似五更殘月裏，淒淒切切清露蟬。", "又如石罅堆葉下，泠泠瀝瀝蒼崖泉。", "鴻門玉斗初向地，織女金梭飛上天。", "有時上苑繁花發，有時太液秋波闊。", "當頭獨坐摐一聲，滿座好風生拂拂。", "天顏開，聖心悅。", "紫金白珠霑賜物，出來無暇更還家。", "且上青樓醉明月，年將六十藝轉精。", "自寫梨園新曲聲，近來一事還惆悵。", "故里春荒煙草平，供奉供奉且聽語。", "自昔興衰看樂府，秪如伊州與梁州。", "盡是太平時歌舞，旦夕君王繼此聲，不要停弦淚如雨。"]}