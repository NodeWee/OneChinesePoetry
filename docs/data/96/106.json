{"author": "韓偓", "period": "唐", "type": "诗", "title": "桃林場客舍之前有池半畝木槿櫛比閼水遮山因命僕夫運斤梳沐豁然清朗復覩太虛因作五言八韻", "paragraphs": ["插槿作藩籬，叢生覆小池。", "爲能妨遠目，因遣去閑枝。", "鄰叟偷來賞，棲禽欲下疑。", "虛空無障處，蒙閉有開時。", "葦鷺憐瀟灑，泥鰌畏日曦。", "稍寬春水面，盡見晚山眉。", "岸穩人偷釣，階明日上基。", "世間多弊事，事事要良醫。"]}