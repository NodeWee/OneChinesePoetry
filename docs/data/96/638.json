{"author": "吳融", "period": "唐", "type": "诗", "title": "贈{巩/言}光上人草書歌", "paragraphs": ["篆書樸，隸書俗，草聖貴在無羈束。", "江南有僧名{巩/言}光，紫毫一管能顚狂。", "人家好壁試揮拂，瞬目已流三五行。", "摘如鉤，挑如撥。", "斜如掌，迴如斡。", "又如夏禹鏁淮神，波底出來手正拔。", "又如朱亥鎚晉鄙，袖中擡起腕欲脫。", "有時軟縈盈，一穗秋雲曳空闊。", "有時瘦巉岩，百尺枯松露槎枿。", "忽然飛動更驚人，一聲霹靂龍虵活。", "稽山賀老昔所傳，又聞能者惟張顚。", "上人致功應不下，其奈飄飄滄海邊。", "可中一入天子國，絡素裁縑灑毫墨。", "不繫知之與不知，須言一字千金值。"]}