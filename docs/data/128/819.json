{"author": "黄庭堅", "period": "宋", "type": "诗", "title": "見子瞻粲字韵詩和答三人四返不困而愈崛奇輒次韵寄彭門三首  其一", "paragraphs": ["公才如洪河，灌注天下半。", "風日未嘗攖，晝夜聖所歎。", "名世二十年，窮無歌舞玩。", "入宮又見妬，徒友飛鳥散。", "一飽事難諧，五車書作伴。", "風雨暗樓臺，雞鳴自昏旦。", "雖非錦繡贈，欲報青玉案。", "文似離騷經，詩窺關雎亂。", "賤生恨學晚，曾未奉巾盥。", "昨蒙雙鯉魚，遠託鄭人緩。", "風義薄秋天，神明還舊貫。", "更磨薦禰墨，推挽起疲懦。", "忽忽未嗣音，微陽歸候炭。", "仁風從東來，拭目望齋館。", "鳥聲日日春，柳色弄晴暖。", "漫有酒盈樽，何因見此粲。"]}