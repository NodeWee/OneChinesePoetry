{"author": "黄庭堅", "period": "宋", "type": "诗", "title": "庭堅得邑太和六舅按節出同安邂逅于皖公溪口風雨阻留十日對榻夜語因詠誰知風雨夜復此對牀眠別後覺斯言可念列置十字字爲八句寄呈十首  其四", "paragraphs": ["德人心寂寥，立朝實莊語。", "虎節坐山城，孤雲猶能雨。", "文章被甥姪，孝友諧婦女。", "偃息一畝宮，植梅當歌舞。"]}