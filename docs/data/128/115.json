{"author": "黄庭堅", "period": "宋", "type": "诗", "title": "詠李伯時摹韓幹三馬次子由韵簡伯時兼寄李德素", "paragraphs": ["太史瑣窗雲雨垂，試開三馬拂蛛絲。", "李侯寫影韓幹墨，自有筆如沙畫錐。", "絕塵超日精爽緊，若失其一望路馳。", "馬官不語臂指揮，乃知仗下非新羈。", "吾嘗覽觀在坰馬，駑駘成列無權奇。", "緬懷胡沙英妙質，一雄可將千萬雌。", "决非皂櫪所成就，天驥生駒人得之。", "千金市骨今何有，士或不價五羖皮。", "李侯畫隠百僚底，初不自期人誤知。", "戲弄丹青聊卒歲，身如閱世老禪師。"]}