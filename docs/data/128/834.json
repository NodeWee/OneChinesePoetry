{"author": "黄庭堅", "period": "宋", "type": "诗", "title": "聖柬將寓于衛行乞食于齊有可憐之色再次韵感春五首贈之  其五", "paragraphs": ["魯公但食粥，百口常憂煎。", "金張席貴寵，奴隸乘朱軒。", "丈夫例寒餓，萬世無後先。", "風霾天作惡，雷亦怒闐闐。", "俄頃花柳靜，煙暖谷鳥喧。", "人事每如此，翻覆不常然。", "下流多謗議，高位又疾顛。", "空餘壯士志，不逐四時遷。"]}