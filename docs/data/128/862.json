{"author": "黄庭堅", "period": "宋", "type": "诗", "title": "再和答爲之", "paragraphs": ["林君維閩英，數面成瓜葛。", "鄰居接杖藜，過飯厭疏糲。", "讀書飽工夫，論事極精核。", "奮身君子場，勇若怒未洩。", "窮年棲旅巢，由命非由拙。", "王良驅八駿，方駕度九折。", "學堂疏雨餘，石砌長苔髮。", "弟子肥如瓠，先生瘦惟骨。", "北門一都會，塵埃人卒卒。", "高蓋如秋荷，勢利相奔謁。", "惟君尚寂寞，來觀草玄筆。", "斯文未易陳，正當高閣束。", "金馬事陸沈，市門逐乾沒。", "未須相賢愚，聊自嘲迂闊。", "憶昨戲贈詩，羣辱報明月。", "極知推挽意，我車君欲轄。", "屠龍真强言，奔馬不及舌。", "賜書盈五車，直舍方二墨。", "意會便欣然，餘事過窗日。", "尚恐素餐錢，諸生在城闕。"]}