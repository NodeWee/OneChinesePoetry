{"author": "黄庭堅", "period": "宋", "type": "诗", "title": "次蘇子瞻和李太白潯陽紫極宮感秋詩韵追懷太白子瞻", "paragraphs": ["不見兩謫仙，長懷倚脩竹。", "行遶紫極宮，明珠得盈掬。", "平生人欲殺，耿介受命獨。", "往者如可作，抱被求同宿。", "砥柱閱頹波，不疑更何卜。", "但觀草木秋，葉落根自復。", "我病二十年，大斗久不覆。", "因之酌蘇李，蟹肥社醅熟。"]}