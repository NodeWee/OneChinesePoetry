{"author": "黄庭堅", "period": "宋", "type": "诗", "title": "同堯民游靈源廟廖獻臣置酒用馬陵二字賦詩二首  其一", "paragraphs": ["靈源廟前木，我昔見拱把。", "七年身屢到，鬰鬰蔭簷瓦。", "春風響馬銜，竝轡客蕭灑。", "更願少尹賢，置酒意傾寫。", "齋堂有佳處，花柳輕婭姹。", "蓮塘想舊葉，稻畦識枯苴。", "開關撫洪河，黄流極天瀉。", "憶昔武皇來，繫璧沈白馬。", "從官親土石，襁負至鰥寡。", "空餘瓠子詩，哀怨逼騷雅。", "白圭自聖禹，今誰定真假。", "晁子發讜言，聖功諒難亞。", "排河著地中，勢必千里下。", "移民就寬閒，何地不耕稼。", "此論似太高，吾亦茫取舍。", "有器可深川，吾未之學也。"]}