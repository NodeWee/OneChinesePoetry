{"author": "黄庭堅", "period": "宋", "type": "诗", "title": "外舅孫莘老守蘇州留詩斗野亭庚申十月庭堅和", "paragraphs": ["謝公所築埭，未歎曲池平。", "蘇州來賦詩，句與秋氣清。", "僧構擅空闊，浮光飛棟甍。", "維斗天司南，其下百瀆傾。", "貝宮産明月，含澤遍諸生。", "槃礴淮海間，風煙侵十城。", "籟簫吹木末，浪波沸庖烹。", "我來杪摇落，霜清見魚行。", "白鷗遠飛來，得我若眼明。", "佳人歸何時，解衣繞廂榮。"]}