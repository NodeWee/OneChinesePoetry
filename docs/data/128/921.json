{"author": "黄庭堅", "period": "宋", "type": "诗", "title": "庭堅得邑太和六舅按節出同安邂逅于皖公溪口風雨阻留十日對榻夜語因詠誰知風雨夜復此對牀眠別後覺斯言可念列置十字字爲八句寄呈十首  其五", "paragraphs": ["江都克家才，萬卷書插架。", "願言渠出仕，從舅問耕稼。", "誰云瀕老境，此子即長夜。", "歸歟淼前期，蒔橘鋤甘蔗。"]}