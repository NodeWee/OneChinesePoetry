{"author": "黄庭堅", "period": "宋", "type": "诗", "title": "和孫公善李仲同金櫻餌唱酬二首  其二", "paragraphs": ["假守富春公，秋毫聽民詞。", "夙夜臨公廳，歸卧酸體肢。", "李侯來饋藥，期以十日知。", "深中護靈根，金鏁祕玉{氏}。", "不須許斧子，辛勤采玉芝。", "我方困健訟，撾翁爭一錐。", "不能鳴絃坐，頗似巫馬期。", "敢乞刀圭餘，歸和卯飲巵。", "儻令憂民病，從此得國醫。"]}