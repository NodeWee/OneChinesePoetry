{"author": "黄庭堅", "period": "宋", "type": "诗", "title": "聖柬將寓于衛行乞食于齊有可憐之色再次韵感春五首贈之  其一", "paragraphs": ["溫氣冰底歸，忽忽六過旬。", "園林改柯葉，鳥聲日日新。", "耕稼百年外，四郊無短闉。", "高丘試顧望，俯仰迹已陳。", "信陵松鬰鬰，不見曩時人。", "空懷負暄賞，莫望屬車塵。", "腹中書萬卷，阽死溝壑濱。", "投壺與射覆，一笑物皆春。"]}