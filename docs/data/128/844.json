{"author": "黄庭堅", "period": "宋", "type": "诗", "title": "同堯民游靈源廟廖獻臣置酒用馬陵二字賦詩二首  其二", "paragraphs": ["洪河壯觀遊，太府佳友朋。", "春色挽我出，東風如引繩。", "昏昏版築氣，王事始繁興。", "大堤如連山，小堤如岡陵。", "增卑更培薄，萬杵何登登。", "憶昨河失道，平原魚可罾。", "田萊人未復，瘡大國方懲。", "忽念耒耜閒，爲民保丘塍。", "百縣伐鼛出，夜半廢曲肱。", "吾儕愧祿廩，游衍事鞍乘。", "晁子漢公孫，新去司馬丞。", "出幹大農部，才術見嗟稱。", "我坐廣文舍，七年讀書燈。", "結髮入場屋，肯謂河難憑。", "爾來觸事短，癡甚霜前蠅。", "世味極淡薄，不了人愛憎。", "惟得一巵酒，尚能別淄澠。", "所以對樽俎，未曾聞斗升。", "酌我良已多，狂言恐侵陵。", "暮雲吞落日，歸鳥求其朋。", "冷官僕馬瘦，及門鼓騰騰。"]}