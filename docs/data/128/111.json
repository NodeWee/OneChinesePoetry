{"author": "黄庭堅", "period": "宋", "type": "诗", "title": "次韵子瞻送顧子敦河北都運二首  其二", "paragraphs": ["今代顧虎頭，骨相自雄偉。", "不令長天官，亦合丞御史。", "能貧安四壁，無慍可三已。", "昨來立清班，國士相顧喜。", "何因將使節，風日按千里。", "汲黯不居中，似非朝廷美。", "太任錄萬事，御坐留諫紙。", "發政恐傷民，天步薄冰履。", "蒼生憂其魚，南畝多被水。", "公行圖安集，信目勿信耳。"]}