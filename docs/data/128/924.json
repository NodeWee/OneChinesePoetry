{"author": "黄庭堅", "period": "宋", "type": "诗", "title": "庭堅得邑太和六舅按節出同安邂逅于皖公溪口風雨阻留十日對榻夜語因詠誰知風雨夜復此對牀眠別後覺斯言可念列置十字字爲八句寄呈十首  其八", "paragraphs": ["阿髯學升堂，幹母思靡悔。", "文成藝桃李，不言行道兌。", "阿蘇妙言語，機警欲無對。", "子姓何預人，蘭玉要可佩。"]}