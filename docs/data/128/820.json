{"author": "黄庭堅", "period": "宋", "type": "诗", "title": "見子瞻粲字韵詩和答三人四返不困而愈崛奇輒次韵寄彭門三首  其二", "paragraphs": ["人生等尺捶，豈耐日取半。", "誰能如秋蟲，長夜向壁歎。", "朝四與暮三，適爲狙公玩。", "臭腐暫神奇，喑噫即飄散。", "我觀萬世中，獨立無介伴。", "小黠而大癡，夜氣不及旦。", "低首甘豢養，尻脽登俎案。", "所以終日飲，醉眠朱碧亂。", "無人明此心，忍垢待濯盥。", "仰看東飛雲，只使衣带緩。", "先生古人學，百氏一以貫。", "見義勇必爲，少作衰俗懦。", "忠言願回天，不忍斆吞炭。", "還從股肱郡，待詔圖書館。", "投壺得賜金，侏儒餘飽暖。", "寧令東方公，但索長安粲。"]}