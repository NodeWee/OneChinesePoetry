{"author": "黄庭堅", "period": "宋", "type": "诗", "title": "見子瞻粲字韵詩和答三人四返不困而愈崛奇輒次韵寄彭門三首  其三", "paragraphs": ["元龍湖海士，毀譽略相半。", "下牀卧許君，上牀自永嘆。", "丈夫屬有念，人物非所玩。", "坐令結歡客，化爲煙霧散。", "武功有大略，亦復寡朋伴。", "詠歌思見之，長夜鳴曷旦。", "東南望彭門，官道平如案。", "簡書束縛人，一水不能亂。", "斯文媲秬鬯，可用圭瓚盥。", "誠求活國醫，何忍棄和緩。", "開疆日百里，都內錢朽貫。", "銘功甚俊偉，迺見儒生懦。", "且當置是事，勿使冰作炭。", "上帝羣玉府，道家蓬萊館。", "曲肱夏簟寒，炙背冬屋暖。", "只令文字垂，萬世星斗粲。"]}