{"author": "黄庭堅", "period": "宋", "type": "诗", "title": "壽聖觀道士黄至明開小隠軒太守徐公爲題曰快軒庭堅集句詠之", "paragraphs": ["金華牧羊兒，一粒粟中藏世界。", "使君從南來，清風明月不用一錢買。", "鸕鷀杓，鸚鵡杯，一杯一杯復一杯，玉山自倒非人推。", "廬山秀出南斗傍，登高送遠形神開。", "銀河倒挂三石梁，砅崖轉石萬壑雷。", "吟詩作賦北窗裏，安得青天化作一張紙。", "有長鯨白齒若雪山，我願因之寄千里。"]}