{"author": "李彥弼", "period": "宋", "type": "诗", "title": "與曹聖延遊風洞及七星觀遂成長句", "paragraphs": ["文英子建聲華烜，少陵嘗詠波瀾闊。", "遐流亹亹鍾宜春，觀君紫芝真秀拔。", "華山騄耳汗血孫，奚取王良手芻秣。", "駸駸凌厲追遺風，胡爲頓纓馳駱越。", "誰嗟長庚有老裔，壯齡直欲排紫闥。", "初從附鳳矯飛翔，晚乃射虎耽疏豁。", "强顔方喜安斗筲，稟分何能愧圭撮。", "胸中琳琅茀埃𡏖，自恧鉛鋒乏破割。", "時過西鄰蘄發藥，霤引玉泉澆胏渴。", "新商執矩早威令，甘霔騰虛摧虐魃。", "約君飄鳬泛滄漪，背負青天□夭閼。", "風來空穴襲髮毛，刷腋凉飆振絺葛。", "泠然便擬子列遊，不待別起青蘋末。", "徐躋七星跐山椒，杓魁歊虛狀旋斡。", "近君白雪熱何有，高談一激錐囊脫。", "扳肩作者古蹊徑，餘事篇章隨擊鉢。", "盤趺不減二華君，妙閱枯棋戰挑捾。", "光騶摇縱莫可留，四序翩翩幾箭筈。", "頃看金柳流鶑鳴，俄聽玉露叢蟬聒。", "清輝默韵無弦琴，烏用檀槽揮一抹。", "我方騷愁愁到骨，潜睨蠹蟫眉目繓。", "徒操詩窮擁鼻吟，□或酒酣將月喝。", "生平剛腸久已屈，頼爾匹夫難志奪。", "故交紛紜翱赤霄，大鈞播物昭窮達。", "德尊一代元坎坷，儒腐百年决粗糲。", "南溟垂翅雲翼收，北窗默卧霜鬚捋。", "病馬猶期春草長，涸魚終需江水活。", "君行趨覲長安日，軼興橫秋疇可遏。", "公卿傾風定援手，鴻造機緘由一撥。", "江湖要作迥相忘，靜言可笑相濡沫。"]}