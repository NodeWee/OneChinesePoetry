{"author": "周行己", "period": "宋", "type": "诗", "title": "几山出示陽橋唱和諸什竊慨英才之沈寂光景之流邁因兩次其韵皆以少日爲篇首一以贈監鎮孫和仲一以贈知丞苗几山云  其二", "paragraphs": ["少日稱豪筆硯場，一官家近住河陽。", "人情易變春雲薄，世故飽諳秋鬢黄。", "寒日蒼凉臨迥野，浩歌悲壯激哀商。", "時平民樂官無事，醉倒題詩舞袖傍。"]}