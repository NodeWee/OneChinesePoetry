{"author": "周行己", "period": "宋", "type": "诗", "title": "次韵林千之秋夜見懷", "paragraphs": ["清夜炯不寐，虛窗入圓璧。", "鴻雁正南飛，庭柯已改色。", "四運無停景，欻見節序隔。", "百物自穰穰，吾心自寂寂。", "秋物本何悲，君悲當自適。", "楚玉非達士，淚苦爲秋滴。", "不如陶淵明，濁醪度晨夕。", "以茲俟君子，須要生理得。", "一飲置君憂，再飲□君□。", "我感知己分，爲子豁丹臆。"]}