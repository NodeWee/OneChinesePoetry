{"author": "吳則禮", "period": "宋", "type": "诗", "title": "木平像吾友宣老所藏宣示寂久矣余因歸朱方遇其徒慈俊乞得之喜而作此", "paragraphs": ["布襪元不破，霜雪遮頭顱。", "政自要老醜，肯剃頷底鬚。", "經卷聊關身，帳座種種無。", "安用古銅缾，捉以高鼻奴。", "草鞋掛龍牀，九州一蚍蜉。", "如何是木平，初落斤斧歟。", "龐眉宣道人，緬想骨已枯。", "舊炊玉粒飯，洗鉢獨我呼。", "跛跛遷臣歸，饑面黧且癯。", "至今說法處，井索纒轆轤。", "唐時李衛公，鑄鐵爲浮圖。", "此塔有壞滅，是事端弗渝。"]}