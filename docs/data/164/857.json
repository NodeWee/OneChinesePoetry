{"author": "周行己", "period": "宋", "type": "诗", "title": "几山出示陽橋唱和諸什竊慨英才之沈寂光景之流邁因兩次其韵皆以少日爲篇首一以贈監鎮孫和仲一以贈知丞苗几山云  其一", "paragraphs": ["少日稱豪弓馬場，時平不復戍漁陽。", "引杯看劍夜雲黑，橫槊賦詩寒日黄。", "霜落草枯閒戰騎，位卑祿薄困征商。", "白頭未試吳王妓，楊柳蕭蕭古道傍。"]}