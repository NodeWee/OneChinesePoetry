{"author": "吳則禮", "period": "宋", "type": "诗", "title": "向趙聖源請賦雲壑詩會余東去西來匆匆不暇今追寄之", "paragraphs": ["王孫我輩人，著身一雲壑。", "五斗炊官倉，糟丘初不惡。", "天公亦好奇，與著尋山屫。", "大笑杜陵翁，不嗔驢失脚。", "一來看都梁，幾見胡鴈泊。", "我昔邊頭歸，淮南秋水落。", "白魚能許肥，宿昔鱠葉薄。", "棖香已思儂，吳虀真可作。", "誰言會面初，晤語如有昨。", "丹青可盡年，此事要商略。"]}