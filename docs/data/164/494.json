{"author": "吳則禮", "period": "宋", "type": "诗", "title": "北湖飽飯徑寢頽然甘甚殆疇昔所未有也作此以示阿坰", "paragraphs": ["讀書聊爾只欲眠，半世浪比邊孝先。", "白頭來煮阿弓糜，偶然甘寢如許奇。", "醍醐酥乳無上味，方我飽眠方掩鼻。", "諸天種種妙伎樂，方我飽眠堪作惡。", "北湖久參真法器，老年端入睡三昧。", "齁齁休遣鶯喚醒，妙處只今兒輩聽。"]}