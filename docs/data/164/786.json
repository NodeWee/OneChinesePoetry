{"author": "周行己", "period": "宋", "type": "诗", "title": "同舍劉子美將歸唐作詩見貽次韵以送其行", "paragraphs": ["我學比棘猴，漫費三年刻。", "技成無所用，奔走虛南北。", "儒生紛逐利，雅道日衰息。", "乃獨資章甫，取售裸人國。", "雖知自守重，豈若趨時得。", "念欲障狂瀾，亮非一簣力。", "吁嗟且置此，徒使氣填臆。", "與子共師友，焉得久默默。", "行行慎茲道，慰我日惻惻。"]}