{"author": "吳則禮", "period": "宋", "type": "诗", "title": "知府毛公顯謨以詩寵還書軸謹次嚴韻以叙拳拳服膺之萬一", "paragraphs": ["天邊疊巘雲濤外，南人啟齒北人怪。", "給事筆力鼎可扛，九鼎初如一毛細。", "曲肱左省清夢餘，長江拍拍天一隅。", "後車聊載高陽徒，行復持被承明廬。", "即今司業誰姓蘇，還能辦人酒錢無。", "生憎枯槁屈大夫，金盤鱠縷日可須。", "公也慎莫言歸歟，美姿要作凌烟圖。"]}