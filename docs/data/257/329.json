{"author": "張耒", "period": "宋", "type": "诗", "title": "鴻軒下有薔薇予初至時生意蓋僅存耳予爲灌溉壅護今年春遂大盛仲春著花數百萼大幾如芍藥豐盛妍麗頃所未見也余有黄州之行酌酒賞別", "paragraphs": ["堂下薔薇親灌溉，辛勤纔見一春花。", "時如轉轂無停軌，客似飛鴻不定家。", "一歲相邀伴寂寞，明年誰復對芳華。", "驅車又向黄州去，風月相望一歎嗟。"]}