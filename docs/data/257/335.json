{"author": "張耒", "period": "宋", "type": "诗", "title": "奉議楊君予姊丈也廉靜樂道不交世俗造道微妙自得不耀未六十而終予實銘其墓其子克一又纂其遺文求書卷末懷想平昔不知涕之橫集也", "paragraphs": ["楊君冢木已蕭蕭，筆墨遺文久寂寥。", "墮淚交親悲宿草，長饑奴僕守空瓢。", "平生好事誰能繼，後世高名骨已消。", "欲酌一杯澆墓隧，遺魂楚些倘能招。"]}