{"author": "張耒", "period": "宋", "type": "诗", "title": "過衛真太清宮追懷章聖皇帝遊幸之盛小臣斐然成韵", "paragraphs": ["鳳歷開三葉，中原正偃兵。", "端居思道妙，順動展精神。", "函谷傳經後，渦陽舊宅新。", "龍蟠泉不竭，丹養檜長生。", "鸞鶴迎黄屋，烟霞避翠旌。", "琳瑯千佩玉，貔虎萬屯營。", "邃殿仙容儼，靈庭盛禮行。", "書留河上語，碑勒大夫名。", "歌罷秋風晚，弓遺藥鼎成。", "句陳嚴舊寢，輦道接新耕。", "日落重樓影，天寒暮鳥聲。", "異時懷往事，千古有餘情。"]}