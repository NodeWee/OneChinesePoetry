{"author": "張耒", "period": "宋", "type": "诗", "title": "陳履常惠詩有曾門一老之句不肖二十五歲謁見南豐舍人于山陽始一書而褒與過宜陽有同途至亳之約耒以病不能如期後八年始遇公於京師南豐門人惟君一人而已感舊慨歎因成鄙句願勿他示", "paragraphs": ["南豐冢木已蕭蕭，猶有門人守一瓢。", "文彩自應傳壺奧，典刑猶可想風標。", "紛紛但見侏儒飽，寂寂誰歌隠士招。", "十載敝冠彈未得，簪纓知復爲誰彯。"]}