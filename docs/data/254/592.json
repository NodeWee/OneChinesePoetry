{"author": "陸游", "period": "宋", "type": "诗", "title": "雨聲", "paragraphs": ["雨聲點滴朝復暮，中有詩人絕塵句。", "雲門咸池渺千古，斷譜遺音此其緒。", "雨聲點滴夜不休，中有羈臣去國愁。", "九疑聨翩湘水秋，忠誠內激涕自流。", "我今衰病百無念，卧對青燈吐殘焰。", "支床納息効寒龜，傍枕長吟笑孤劍。", "雨聲不斷睡愈美，窗白鴉啼攬衣起。", "呼兒燒兔傾濁醪，又倚胡床雨聲裏。"]}