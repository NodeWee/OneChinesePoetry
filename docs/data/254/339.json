{"author": "陸游", "period": "宋", "type": "诗", "title": "醉歌", "paragraphs": ["讀書三萬卷，仕宦皆束閣。", "學劍四十年，虜血未染鍔。", "不得爲長虹，萬丈掃寥廓。", "又不爲疾風，六月送飛雹。", "戰馬死槽櫪，公卿守和約。", "窮邊指淮淝，異域視京雒。", "於乎此何心，有酒吾忍酌。", "平生爲衣食，斂版靴兩脚。", "心雖了是非，口不給唯諾。", "如今老且病，鬢秃牙齒落。", "仰天少吐氣，餓死實差樂。", "壮心埋不朽，千載猶可作。"]}