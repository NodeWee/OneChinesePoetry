{"author": "陸游", "period": "宋", "type": "诗", "title": "余爲成都帥司參議成將軍漢卿爲成都路兵鈐相從無虚日余被召出蜀漢卿坐法謫居於涪既得自便因卜築爲涪人今年廣漢僧祖成來山陰乃言嘗至永嘉樂清縣柳市之廣福寺有黄先生寓寺中煉丹及見則漢卿也余聞之感嘆不已爲賦此詩", "paragraphs": ["將軍胸中備文武，鐡馬黄旗玉關路。", "羌胡可滅心自知，富貴有命才可與。", "奪官置之三峽中，空山猿鳥同朝暮。", "道逢奇士握手談，明日家人不知處。", "平生心事一丹竈，萬里生涯兩芒屨。", "東嘉古寺卧高秋，時有巢仙來叩戸。", "山中豈識故將軍，但怪英姿凛不群。", "電眼蝟鬚長八尺，論丹說劍氣凌雲。"]}