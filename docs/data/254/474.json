{"author": "陸游", "period": "宋", "type": "诗", "title": "登鵝鼻山至絕頂訪秦刻石且北望大海山路危甚人迹所罕至也", "paragraphs": ["街頭旋買雙芒屩，作意登山殊不惡。", "蒼崖無罅竹鞭逸，崩石欲墜松根絡。", "憑高開豁快送目，曆險崎嶇危著脚。", "川雲忽起兩蛟舞，瀑水高吹萬珠落。", "大巖空腔誰所刳，絕壁峭立端疑削。", "坡平或可坐百人，峽束僅容飛一鶴。", "蛇蹊岌岌頭自眩，鬼谷惨惨神先愕。", "秦皇馬迹散莓苔，如鑴非鑴鑿非鑿。", "殘碑不禁野火燎，造物似報焚書虐。", "人民城郭俱已非，烟海浮天獨如昨。"]}