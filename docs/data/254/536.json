{"author": "陸游", "period": "宋", "type": "诗", "title": "紹熙辛亥九月四日雨後白龍挂西北方復雨三日作長句記之", "paragraphs": ["長空黮闇如欲夜，白龍騰拏見雲罅。", "鱗間出火光照江，尾卷風霆雨如射。", "老人百歲見未曾，兒童閉門伏床下。", "髮毛慘凛誰復支，性命么微不禁嚇。", "登塲已嘆禾生耳，出戸仍愁泥沒胯。", "皇天生民豈不愛，龍亦何心敗吾稼。", "父老相看出無策，攬涕頓顙號枌社。", "移床避漏我亦忙，秉燭題詩寄悲吒。"]}