{"author": "陸游", "period": "宋", "type": "诗", "title": "尤延之侍郎屢求作遂初堂詩詩未成延之去國因以奉送", "paragraphs": ["印何纍纍綬若若，只堪人看公何樂。", "忽然捩柂開布颿，慰滿平生一邱壑。", "遂初築堂今幾時，年年說歸真得歸。", "異書名刻堆滿屋，欠伸欲起遭書圍。", "捨之出逰公豈誤，緑髮朱顔已非故。", "請将勲業付諸郎，身踐當年遂初賦。"]}