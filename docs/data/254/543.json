{"author": "陸游", "period": "宋", "type": "诗", "title": "城南上原陳翁以賣花爲業得錢悉供酒資又不能獨飲逢人輙强與共醉辛亥九月十二日偶過其門訪之敗屋一間妻子饑寒而此翁已大醉矣殆隱者也爲賦一詩", "paragraphs": ["君不見會稽城南賣花翁，以花爲糧如蜜蠭。", "朝賣一株紫，暮賣一枝紅。", "屋破見青天，盎中米常空。", "賣花得錢送酒家，取酒盡時還賣花。", "春春花開豈有極，日日我醉終無涯。", "亦不知天子殿前宣白麻，亦不知相公門前築堤沙。", "客來與語不能答，但見醉髮覆面垂髿髿。"]}