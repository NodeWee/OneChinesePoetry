{"author": "秦观", "period": null, "type": "词", "title": "木兰花慢", "paragraphs": ["过秦淮旷望，回萧洒、绝纤尘。", "爱清景风蛩，吟鞭醉帽，时度疏林。", "秋来政情味淡，更一重烟水一重云。", "千古行人旧恨，尽应分付今人。", "渔村。", "望断横门。", "芦荻浦、雁先闻。", "对触目凄凉，红凋岸蓼，翠减汀苹。", "凭高正千嶂暗，便无情到此也销魂。", "江月知人念远，上楼来照黄昏。"]}