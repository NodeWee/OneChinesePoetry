{"author": "贺铸", "period": null, "type": "词", "title": "薄幸", "paragraphs": ["艳真多态。", "更的的，频回眄睐。", "便认得、琴心相许，与写宜男双带。", "记画堂、斜月朦胧，轻颦微笑娇无奈。", "便翡翠屏开，芙蓉帐掩，与把香罗偷解。", "自过了收灯後，都不见、踏青挑菜。", "几回凭双燕，丁宁深意，往来翻恨重帘碍。", "约何时再。", "正春浓酒暖，人闲昼永无聊赖。", "厌厌睡起，犹有花梢日在。"]}