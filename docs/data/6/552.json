{"author": "晁端礼", "period": null, "type": "词", "title": "绿头鸭・多丽", "paragraphs": ["晚云收，淡天一片琉璃。", "烂银盘、来从海底，皓色千里澄辉。", "莹无尘、素娥淡伫，静可数、丹桂参差。", "玉露初零，金风未凛，一年无似此佳时。", "露坐久，疏莹时度，乌鹊正南飞。", "瑶台冷，栏干凭暖，玉下迟迟。", "念佳人，音尘别後，对此应解相思。", "最关情、漏声正永，暗断肠、花影偷移。", "料得来宵，清光未减，阴晴天气又争知。", "共凝恋、如今别後，还是隔年期。", "人强健，清尊素影，长愿相随。"]}