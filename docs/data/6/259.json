{"author": "辛弃疾", "period": null, "type": "词", "title": "念奴娇", "paragraphs": ["风狂雨横，是邀勒园林，几多桃李。", "待上层楼无气力，尘满栏干谁倚。", "就火添衣，移香傍枕，莫卷朱帘起。", "元宵过也，春寒犹自如此。", "为问几日新晴，鸠鸣屋上，鹊报檐前喜。", "揩试老来诗句眼，要看拍堤春水。", "月下凭肩，花边系马，此兴今休矣。", "溪南酒贱，光阴只在弹指。"]}