{"author": "张炎", "period": null, "type": "词", "title": "壶中天・念奴娇", "paragraphs": ["万尘自远，径松存、彷佛斜川深意。", "乌石罔边犹记得，竹里吟安一字。", "暗叶禽幽，虚阑荷近，暑薄迟花气。", "行行且止，枯瓢枝上闲寄。", "不恨老却流光，可怜归未得，翻恨流水。", "落落岭头云尚在，一笑生涯如此。", "树老梅荒，山孤人共，隔浦船归未。", "划然长啸，海风吹下空翠。"]}