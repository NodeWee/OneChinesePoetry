{"author": "无名氏", "period": null, "type": "词", "title": "永遇乐", "paragraphs": ["养水养精，养神养血，先须养气。", "日月阴阳，六爻八卦，细看参同契。", "灵躯灵宝，千言万语，不过坎离两字。", "向顶上，返本还元，要明终始。", "一身虽小，如同天地，八万四千馀里。", "玄牝之门，生生万化，都在冲和内。", "此真真外，别无真谛，方信道一而已。", "异时见锺吕，如有未明，请师指示。"]}