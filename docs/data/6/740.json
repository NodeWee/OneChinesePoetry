{"author": "秦观", "period": null, "type": "词", "title": "水龙吟", "paragraphs": ["小楼连远横空，下窥绣毂雕鞍骤。", "朱帘半卷，单衣初试，清明时候。", "破暖轻风，弄晴微雨，欲无还有。", "卖花声过尽，斜阳院落，红成阵、飞鸳。", "玉佩丁东别後。", "怅佳期、参差难又。", "名缰利锁，天还知道，和天也瘦。", "花下重门，柳边深巷，不堪回首。", "念多情但有，当时皓月，向人依旧。"]}