{"author": "张炎", "period": null, "type": "词", "title": "木兰花慢", "paragraphs": ["风雷开万象，散天影、入虚坛。", "看峭壁重云，奇峰献玉，光洗琅玕。", "青苔古痕暗裂，映参差、石乳倒悬山。", "那得虚无幻境，元来透澈玄关。", "跻攀。", "竟日忘还。", "空翠滴、逼衣寒。", "想邃宇阴阴，炉存太乙，难觅飞丹。", "泠然洞灵去远，甚千年、都不到人间。", "见说寻真有路，也须容我清闲。"]}