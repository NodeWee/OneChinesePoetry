{"author": "京镗", "period": null, "type": "词", "title": "水龙吟", "paragraphs": ["推移随牒红尘里，试问几时肩息。", "家乡何在，烟迷波渺，云横山屹。", "分阃无功，临民有愧，裤今襦昔。", "想征帆万里，阳关三叠，肠空断、人谁忆。", "多谢殷勤绮席。", "苦留连、不容浮。", "九霞光外，五云深畔，君宜鹄立。", "自笑衰迟，未能轩轾，漫劳嘘吸。", "愿锋车趣召，吴天楚地，相逢他日。"]}