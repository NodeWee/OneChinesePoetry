{"author": "吕岩", "period": null, "type": "词", "title": "沁园春", "paragraphs": ["七返还丹，在人先须，炼已待时。", "正一阳初动，中宵漏永，温温铅鼎，光透帘帏。", "造化争驰，虎龙交合，进火工夫犹斗危。", "曲江上，看月华莹静，有个乌飞。", "当时。", "自饮刀圭。", "又谁信无中养就儿。", "辨水源清浊，木金间隔，不因师指，此事难知。", "道要玄微，天机深远，下手速修犹太迟。", "蓬莱路，仗三千行满，动步云归。"]}