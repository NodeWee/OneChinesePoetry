{"author": "晁端礼", "period": null, "type": "词", "title": "雨中花・夜行船", "paragraphs": ["豆蔻梢头，鸳鸯帐里，扬州一梦初惊。", "忆当时相见，双眼偏明。", "南浦绿波，西城杨柳，痛悔多情。", "望征鞍不见，况是并州，自古高城。", "几多映月凭肩私语，傍花和泪深盟。", "争信道、三年虚负，一事无成。", "瑶佩空传好好，秦筝闻说琼琼。", "此心在了，半边明镜，终遇今生。"]}