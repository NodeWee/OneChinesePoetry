{"author": "嚴巨川", "period": "唐", "type": "诗", "title": "建中四年十月感事（題擬）", "paragraphs": ["煙塵忽起犯中原，自古臨危道貴存。", "手持禮器空垂淚，心憶明君不敢言。", "落日胡笳吟上苑，通宵虜將醉西園。", "傳烽萬里無師至，累代何人受漢恩。", "（見唐趙元一撰《奉天錄》卷二）（〖1〗《奉天錄》卷二：「八日，泚于宣政殿僭即大位，愚智莫不血怒。", "衛者多是軍人，周行不過數十，自稱大秦皇帝，年號應天。", "僞赦書云：『幽囚之中，神器自至，豈朕薄德所能經營。", "』彭偃之詞。", "冊文，太常少卿樊系之撰。", "文成，服藥而卒。", "故嚴巨川詩曰〖詩略〗。", "」〖2〗《奉天錄》卷一：「時有風情女子李季蘭上泚詩，言多悖逆，故闕而不錄。", "皇帝再剋京師，召季蘭而責之曰：『汝何不學嚴巨川有詩云：「手持禮器空垂淚，心憶明君不敢言」？』遂令撲殺之。", "」今按：詳此段紀事，似巨川于朱泚亂時亦陷身賊中，至德宗收京，因此詩而得寬宥。", "）。"]}