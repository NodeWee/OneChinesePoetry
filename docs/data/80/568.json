{"author": "王建", "period": "唐", "type": "诗", "title": "夢好梨花歌", "paragraphs": ["薄薄落落霧（別本作「路」）不分，夢中喚作梨花雲。", "瑤池水光蓬萊雪，青葉白花相次發。", "不從地上生枝柯，合在天頭遶宮闕。", "天風微微吹不破，白艷却愁香涴露。", "玉房綵女齊看來，錯認仙山鶴飛過。", "落花散粉飄滿空，梨花顏色同不同。", "眼穿臂短取不得，取得亦如從夢中。", "無人爲我解此夢，梨花一曲心珍重。", "（見宋張邦基《墨莊漫錄》卷六）（按：《墨莊漫錄》：「東坡作梅花詞云：『高情已逐曉雲空，不與梨花同夢。", "』注云：『唐王建有《夢看梨花雲詩》。", "』予求王建詩，行世甚少，唯印行本一卷，乃無此篇。", "後得之於晏元獻《類要》中。", "後又得建全集七卷，乃得全篇，題云《夢好梨花歌》。", "〖詩略〗或誤傳爲王昌齡，非也。", "」另參本書卷九王昌齡詩附按。", "）。"]}