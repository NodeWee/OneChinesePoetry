{"author": "孟簡", "period": "唐", "type": "诗", "title": "謁禹廟", "paragraphs": ["九土昔淪墊，八方抱殷憂。", "哲王受《洪範》，羣物承天休。", "源委有所在，勤勞會東州。", "稽山何峻極，清廟居上頭。", "律度非外事，辛壬寧少留。", "歌謠自不去，覆載將何求？靈長表遠績，經啓蒙宏猷。", "孰敢備佐命，天吳與陽侯。", "玄功餘玉帛，茂實結松楸。", "蓋影庇風雨，湖光搖冕旒。", "質明簫鼓作，通昔禮容脩。", "騂牢設舊物，洿水配庶羞。", "深沈本建極，傲很亦思柔。", "陰怪尚奔走，靈徒如獻酬。", "怳疑仙駕動，靜見宿雲收。", "竹樹依積潤，菰蒲託清流。", "謬茲領百越，忽復歷三秋。", "丹懇諒可薦，庶幾無年尤。", "（見《會稽掇英總集》卷八）。"]}