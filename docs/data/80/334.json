{"author": "龐藴", "period": "唐", "type": "诗", "title": "詩偈 四", "paragraphs": ["一年復一年，務在且遷延。", "皮皺緣肉減，髮白髓枯乾。", "毛孔通風過，骨消椽梠寬。", "水微不耐熱，火少不耐寒。", "幻身如聚沫，四大亦非堅。", "更被癡狼使，無明曉夜煎。", "惟知念水草，心神被物纏。", "云何不懺悔，便道捨財錢。", "外頭遮曲語，望得免前愆。", "地獄應無事，準擬得生天。", "世間有這屬，冥道不如然。", "除非不作業，當拔罪根源。", "根空塵不實，內外絕因緣。", "積罪如山岳，慧火一時燃。", "須臾變灰燼，永劫更無煙。", "。"]}