{"author": "宗密", "period": "唐", "type": "诗", "title": "座右銘", "paragraphs": ["寅起可辦事，省語終寡尤。", "身安勤戒定，事簡疎交游。", "他非不足辨，己過當自修。", "百歲既有限，世事何時休。", "落髮墮僧數，應須侔上流。", "胡爲逐世變，志慮尚囂浮。", "四恩重山嶽，錙銖未能酧。", "蚩蚩居大廈，汲汲將焉求。", "死生在呼吸，起滅若浮漚。", "無令方服下，番作阿鼻由。", "（《緇門警訓》卷二）。"]}