{"author": "王起", "period": "唐", "type": "诗", "title": "答廣宣上人", "paragraphs": ["延英面奉入春闈，亦選功夫亦選奇。", "在治只求金不耗，用心空學秤無私。", "龍門變化人皆望，鶯谷飛鳴自有時。", "獨喜向公誰是證？彌天大士與新詩。", "（見《唐摭言》卷三、《唐詩紀事》卷七二。", "）（按：二書皆云此詩爲起會昌放第二牓後答廣宣賀詩作，《唐詩紀事》又錄劉夢得、元微之二人和詩，二人皆前卒。", "會昌當爲長慶之誤，此詩作於長慶三年春，詳卞孝萱《劉禹錫年譜》。", "《全唐詩》卷三四六以此詩爲王涯作，王涯未曾知貢舉，上舉二書皆明確載爲王起作。", "）。"]}