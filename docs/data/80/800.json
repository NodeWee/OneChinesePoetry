{"author": "吳二娘", "period": "唐", "type": "诗", "title": "長相思", "paragraphs": ["深畫眉，淺畫眉，蟬鬢鬅鬙雲滿衣，陽臺行雨迴。", "巫山高，巫山低，暮雨瀟瀟郎不歸，空房獨守時。", "（見宋黃昇《唐宋諸賢絕妙詞選》卷一，原署爲白居易作）（〖1〗明刻本《吟窗雜錄》卷五十錄吳二娘《長相思令》云：「深黛眉，淺黛眉，十指蘢葱雲染衣，巫山行雨行〖疑爲迴之誤〗。", "巫山高，巫山低，暮暮朝朝良不歸，空房獨守誰？」〖2〗明楊慎《升菴詩話》卷四云：「吳二娘，杭州名妓也。", "有《長相思》一詞云：『深花枝，淺花枝，深淺花枝相間時，花枝難似伊。", "巫山高，巫山低，暮雨瀟瀟郎不歸，空房獨守時。", "』白樂天詩：『吳娘暮雨瀟瀟曲，自別江南久不聞。", "』又：『夜舞吳娘袖，春歌蠻子詞。", "』自注：『吳二娘歌詞有暮雨瀟瀟郎不歸之句。", "』《絕妙詞選》以此爲白樂天詞，誤矣。", "吳二娘亦杜公之黃四娘也，聊表出之。", "」今按：楊慎引白氏二詩，前詩爲《寄殷協律》，後詩爲《聽彈湘妃怨》。", "其訂黃氏之失，甚是。", "《吟窗雜錄》爲北宋末蔡傳所作書〖詳拙文《殷璠〈丹陽集〉輯考》〗，已徑題吳二娘作，可證。", "惟三本文字差異較大，黃昇所錄，似與白氏所聞者最爲接近，故錄爲正文，而以餘二本附於後。", "《全唐詩》卷八九○據黃昇所錄收歸白居易，今爲移正之。", "）。"]}