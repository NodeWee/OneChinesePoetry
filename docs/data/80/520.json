{"author": "韓愈", "period": "唐", "type": "诗", "title": "袁氏先廟碑附詩", "paragraphs": ["袁自陳分，初尚蹇連（方云：作「連連」）。", "越秦造漢，博士發論。", "司徒任德，忍不錮人。", "收功厥後，五公重尊。", "晉氏于南，來處華下。", "鴻臚、孝侯，用適操捨。", "南州勤治，取最不懈。", "當陽耽經，唯義之畏。", "石州烈烈，學專春秋。", "懿哉咸寧，不名一休。", "趨難避成，與時泛浮。", "是生孝子，天子之宰，出把（或作「祀」、或作「持」）將符，羣（或作「郡」）州承楷。", "數（或作「教」）以立廟，祿以備器。", "由曾及考，同堂異置。", "栢版松楹，其筵（或作「業」）肆肆。", "維袁之廟，孝孫之爲。", "順勢即宜，以諏以龜。", "以平其巇，屋牆持持。", "孝孫來享，來拜廟庭。", "陟堂進室，親登籩鉶。", "肩臑胉骼，其樽玄清。", "降登受胙，于慶爾（方作「示」，非是）成。", "維曾維祖，維考之施。", "于汝孝嗣，以報以祗。", "凡我有今，非本曷思。", "刻詩牲繫（或作「繫牲」），維以告之。", "（同前書卷二七）。"]}