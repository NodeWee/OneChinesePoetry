{"author": "李郃", "period": "唐", "type": "诗", "title": "石牀石鑑", "paragraphs": ["麓牀高接天，伏虎上棲煙。", "松低輕蓋偃，藤細若鉤懸。", "石明如掛鏡，照物別媸妍。", "鶴鸞時弄影，何處覓神仙。", "（見嘉慶十一年曾珏纂《寧遠縣志》卷九）（按：《沅湘耆舊集》卷三以此詩爲二首，前四句題作《麓牀》，後四句題作《石鑑》。", "今詳詩意，似作一首爲是。", "又此詩與《全唐詩》卷七七駱賓王《出石門》甚相似，疑即據駱詩僞託。", "）。"]}