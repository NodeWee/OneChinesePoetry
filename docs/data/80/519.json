{"author": "韓愈", "period": "唐", "type": "诗", "title": "送李愿歸盤谷歌", "paragraphs": ["盤之中，維子之宮；盤之土，維子之稼；盤之泉，可濯可沿；盤之阻，誰爭子所！窈而深，廓其有容；繚而曲，如往而復。", "嗟盤之樂兮樂且無央，虎豹遠跡兮蛟龍遁藏，鬼神守護兮呵禁不祥，飲且食兮壽而康，無不足兮奚所望！膏吾車兮秣吾馬，從子於盤兮終吾生以徜徉！（《四部叢刊》影元刻本《朱文公校昌黎先生集》卷十九《送李愿歸盤谷序》附此歌）。"]}