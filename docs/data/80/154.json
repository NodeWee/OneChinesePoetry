{"author": "張芬", "period": "唐", "type": "诗", "title": "酬李端山中見期不至（題擬）", "paragraphs": ["君家舊林壑，寄在亂峰西。", "近日春雲滿，相思路亦迷。", "聞鐘投野寺，待月過前溪。", "悵望成幽夢，依依識故蹊。", "（見江標影宋書棚本《唐詩五十家小集·李端詩集》卷二）（按：《全唐詩》卷二八五收此詩於李端名下，題作《酬前大理寺評事張芬》。", "檢影宋書棚本，此詩附於李端《山中期張芬不至》後，題作《酬前》，署「大理評事張芬」。", "此爲張芬詩附收於李集，作李詩誤。", "另參本書卷十一苗發詩附考。", "）。"]}