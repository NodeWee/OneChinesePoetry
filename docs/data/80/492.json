{"author": "薛苹", "period": "唐", "type": "诗", "title": "禹廟神座頃服金紫苹自到鎮申牒禮司重加袞冕今因祈雨偶成八韻", "paragraphs": ["玉座新規盛，金章舊制非。", "列城初執禮，清廟重垂衣。", "不覩千箱詠，翻愁五稼微。", "祇將蘋藻潔，寧在餼牢肥。", "徙市行應謬，焚巫事亦違，至誠期必感，昭報意猶希。", "海日明朱檻，谿煙濕畫旗。", "迴瞻郡城路，未欲背山歸。", "（《會稽掇英總集》卷八）（〖1〗《歐陽文忠公文集》卷一四二《集古錄跋尾》卷九《唐薛苹唱和詩》〖大和中〗云：「右薛苹唱和詩，其間馮宿、馮定、李紳皆唐顯人，靈澈以詩名後世，皆人所想見者，然詩皆不及苹，豈唱者得於自然，和者牽於強作耶！」〖2〗《寶刻叢編》卷十三引歐陽棐《集古錄目》云：「《唐禹廟詩》，唐浙東觀察使越州刺史薛苹詩，不著書人名氏。", "苹初至鎮，易禹廟金紫服以冠冕，後因祈雨，作此詩，其和者鹽鐵轉運崔述等凡十七首。", "」按：岑仲勉先生《貞石證史·薛苹唱和詩即禹廟詩》對此詩考證甚詳，可參看。", "惟訂歐陽修云「大和中」刻石爲誤，實未察《集古錄跋尾》著錄年歲，爲刻石時間而非寫作時間，爲小疵耳。", "）。"]}