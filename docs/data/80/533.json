{"author": "衛中行", "period": "唐", "type": "诗", "title": "登石傘峰", "paragraphs": ["威鳳昔未起，茲山嘉氣深。", "逶迤抱川阜，蘿蔦方沈沈。", "龍節稍巖徑，星軒伴幽尋。", "嘗聞謝公事，今嘉昭曠心。", "絕頂上巍峨，秋晨好登臨。", "蘆洲辨微色，天籟聞虛吟。", "支策睇歸湖，舒情凝遠岑。", "徘徊繞靈傘，登坐延芳襟。", "溪路鏁重扃，松門交翠陰。", "貞姿在空谷，瑞色仍棲林。", "晚靄覆迴汀，輕橈環碧潯。", "探奇幸陪唱，願繼咸池音。", "（見《會稽掇英總集》卷四）。"]}