{"author": "李紳", "period": "唐", "type": "诗", "title": "在端州知家累以九月九日發衡州因寄（題擬）", "paragraphs": ["菊花開日有人逢，知過衡陽迴雁峰。", "江樹送秋黃葉少，海天迎遠碧雲重。", "音書斷達聽蠻鵲，風水多虞祝媼龍。", "想見病身渾不識，自磨青鏡照衰容。", "（李紳《追昔遊詩》卷一《逾嶺嶠止荒陬抵高要》詩「雁飛難渡漳江東」句下自注引。", "）（按：自注云：「余在南中日，知家累以其年九月九日發衡州，因寄云〖略〗。", "」爲後來追述語氣。", "今據以擬題。", "宣統《高要縣志》擬題爲《移家來端州先寄以詩》，與原注不甚契合。", "）。"]}