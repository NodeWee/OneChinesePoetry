{"author": "元稹", "period": "唐", "type": "诗", "title": "拜禹廟", "paragraphs": ["恢能咨岳日，悲慕羽山秋。", "父陷功仍繼，君名禮不讎。", "洪水襄陵後，玄圭菲食由。", "已甘魚父子，翻荷粒咽喉。", "古廟蒼煙冷，寒亭翠柏稠。", "馬泥真骨動，龍畫活睛留。", "祀典稽千聖，孫謀絕一丘。", "道雖污世載，恩豈酌沈浮。", "洞穴探常近，圖書即可求。", "德崇人不惰，風在俗斯柔。", "茭色湖光上，泉聲雨脚收。", "歌詩呈志義，簫鼓凟清猷。", "史亦明勳最，時方怒校酋。", "還希四載術，將以拯虔劉。", "（同前）（按：以上四首，卞孝萱《元稹年譜》、冀勤校《元稹集》均出揭出。", "）。"]}