{"author": "潘咸", "period": "唐", "type": "诗", "title": "皇恩寺（題擬）", "paragraphs": ["睿（別本作「廣」）澤潭來數百年，海山高處有祇園。", "禪林自是三三（別本作「山」）界，塵世誰知十二門。", "詩客迢迢尋義路，禪翁特特（別本作「轉」）起談軒。", "香爐頂上垂東注，萬派分明出一源。", "（見影印文淵閣《四庫全書》本《淳熙三山志》卷三五，所注別本指上海圖書館藏清紅格抄本。", "原署作者爲「潘誠」，今從《全唐詩》以咸爲正名。", "）。"]}