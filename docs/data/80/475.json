{"author": "慧藏", "period": "唐", "type": "诗", "title": "弄珠吟", "paragraphs": ["落落明珠耀百千，森蘿萬像鏡中懸。", "光透三千越大千，四生六類一靈源。", "凡聖聞珠誰不羨，瞥起心求渾不見。", "對面看珠不識珠，尋珠逐物當時變。", "千般萬般況珠喻，珠離百非超四句。", "只這珠生是不生，非爲無生珠始住。", "如意珠，大圓鏡，亦有人中（《宗》作「中人」）喚作性。", "分身百億我珠分，無始本淨如今淨。", "日用真珠是佛陀，何勞逐物浪波波。", "隱現則（《宗》作「即」）今無二相，對面看珠識得摩（《宗》作「麽」）。", "（見《祖堂集》卷十四，《宗鏡錄》卷十一收末九句）。"]}