{"author": "龐藴", "period": "唐", "type": "诗", "title": "詩偈 十一", "paragraphs": ["昔日在有時，常被有人欺，一相（《宗鏡錄》卷四八作「總總」）生分別，見聞多是非。", "已後入無時（《宗鏡錄》作「後向無中坐」），又被無人欺，一向看心坐，冥冥無所知。", "有無俱是執，何處是無爲？有無同一體，諸相盡皆（《宗鏡錄》作「皆盡」）離。", "心同虛空故，虛空是我師（《宗鏡錄》作「無所依」）。", "若論無相理，惟我（《宗鏡錄》作「有」）父王知。"]}