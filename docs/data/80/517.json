{"author": "陳諫", "period": "唐", "type": "诗", "title": "登石傘峰（幷序）", "paragraphs": ["賢相昔未遇，耶溪藏臥龍。", "宛然東山居，已韻西林鐘。", "仲氏亦遐曠，爾來習高蹤。", "楊公偶閒暇，中貴同遊從。", "曲渚擁騶馭，迴潭轉艨艟。", "既登寅緣岸，遂踐岧嶤峰。", "徑側縈巨石，磴危攀茂松。", "傘開自羅列，笥閉誰箴封？迥立霄漢表，俯看嚴嶂重。", "遠村暮杳杳，秋海晴溶溶。", "染翰紀勝絕，飛觴暢心胸。", "仍聞待新月，歸櫂何從容。", "（見《會稽掇英總集》卷四）。"]}