{"author": "戴叔倫", "period": "唐", "type": "诗", "title": "酬秦徵君徐少府春日見集", "paragraphs": ["終日愧無政，與君聊散（《剡錄》作「放」）襟。", "城根山半腹，亭影水中心。", "朗詠竹窗靜，野情花徑深。", "那能有餘興，不作剡溪尋。", "（見《文苑英華》卷二三○、卷三一六、高似孫《剡錄》卷六、卷十。", "）（按：《全唐詩》卷一九○收作韋應物詩，誤。", "宋本《韋集》無此詩。", "明刻《文苑英華》卷二三○此詩前爲應物詩，此詩失署作者，後人因此致誤。", "《文苑英華》卷二三○周必大等校該詩云：「集作《奉酬秦徵君系春日撫州西亭野望兼寄徐少府》。", "」叔倫曾任撫州刺史。", "卷三一六即題作《撫州西亭》，署「戴叔倫」作。", "中華書局影印本新編目錄已糾正明刻本之誤。", "）。"]}