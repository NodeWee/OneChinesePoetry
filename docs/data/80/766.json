{"author": "劉禹錫", "period": "唐", "type": "诗", "title": "改高陵人頌劉仁師詩（題擬）", "paragraphs": ["噫涇水之逶迤，溉我公兮及我私。", "水無心兮人多僻，錮上游兮乾我澤。", "時逢理兮官得材，墨綬繠兮劉君來。", "能愛人兮恤其隱，心既公兮言既盡。", "縣申府兮府聞天，積憤刷兮沈痾痊。", "劃新渠兮百畝流，行龍蛇兮止膏油。", "遵水式兮復田制，無荒區兮有良歲。", "嗟劉君兮去翺翔，遺我福兮牽我腸。", "紀成功兮鐫美石，求信詞兮昭懿績。", "（見《劉賓客集》卷二《高陵縣令劉君遺愛碑》）（〖1〗碑云：「先是高陵人蒙被惠風而惜於捨去，發于胸懷，播爲聲詩。", "今采其旨而變其詞，志于石。", "」）。"]}