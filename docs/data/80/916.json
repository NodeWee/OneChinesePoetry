{"author": "雍陶", "period": "唐", "type": "诗", "title": "和兵部鄭侍郎省中四松詩", "paragraphs": ["右相歷兵署，四松皆手栽。", "斸時驚鶴去，移處帶雲來。", "根倍雙桐植，花分八桂開。", "生成造化力，長作棟梁材。", "豈羨蘭依省，猶嫌栢占臺。", "出樓終百尺，入夢已三台。", "幽韻和宮漏，餘香度酒杯。", "拂冠枝上雪，染履影中苔。", "高位相承地，新詩寡和才。", "何由比蘿蔓，攀附在條[枚]（枝）。", "（從《全唐詩》卷四八八改。", "見《文苑英華》卷三二四）（按：《全唐詩》卷四八八收此詩作陶雍詩，係雍陶之誤，今據中華書局影印本《文苑英華》新編目錄移正。", "）。"]}