{"author": "宣宗皇帝李忱", "period": "唐", "type": "诗", "title": "浮雲宮", "paragraphs": ["道人西蜀來，自謂八萬歲。", "愛此華林幽，穴居聊避世。", "真風度萬劫，神仙邈相繼。", "靈岫摩天空，鳥道入雲際。", "石罅紫苔封，泉泓墨龍憇。", "碧桃花未開，白鹿跡已逝。", "春風撼山館，急雪舞林底。", "滌除衣上塵，刮盡眼中瞖。", "何當贈刀圭，豈復便俗吏。", "吾不學李寬，盜名職嘲戲。", "（見影印文淵閣《四庫全書》本《江西通志》卷一四七、同治十二年刊蕭浚蘭纂《瑞州府志》卷二一。", "）。"]}