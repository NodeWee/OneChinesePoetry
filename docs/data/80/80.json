{"author": "浙東衆詩人", "period": "唐", "type": "诗", "title": "大曆年浙東聯唱集 花巖寺松潭", "paragraphs": ["（張叔政嚴維呂渭賈弇周頌鄭槩陳允初□成用）山下花巖會，松間水積深。", "（張叔政）晚荷交亂影，疎竹引輕陰。", "（嚴維）雲散千巖暮，風生萬木吟。", "（呂渭）循涯通妙理，步勝獲幽尋。", "（賈弇）望鳥知無迹，看猿欲學心。", "（周頌）浮榮指西景，微尚寄東岑。", "（鄭槩）待月開山閤，聞鐘出石林。", "（允初）波文搖翠壁，蟬響續幽琴。", "（張叔政）永日陪霜簡，通宵聽梵音。", "（賈弇）機閑任情性，道勝等浮沉。", "（□成用）賞異方終古，佳遊幾度今。", "（嚴維）自然輕執簡，寧敢忘抽簪。", "（允初）過見心皆妄，驅馳力未任。", "（呂渭）從來謝公意，山水愛登臨。", "（周頌）。"]}