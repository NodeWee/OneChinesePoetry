{"author": "楊於陵", "period": "唐", "type": "诗", "title": "登石傘峰", "paragraphs": ["夙志慕遐嶠，偶時叨撫封。", "幸茲秋成候，得與心期從。", "宛在洲渚外，稍躋林嶺重。", "紫垣感嘉惠，丹壑暢幽蹤。", "之子綽有裕，結廬枕前峰。", "亭臺互虧蔽，物象分輕濃。", "玉傘踐危石，苔枝棲古松。", "登攀逐羣彥，息偃慙衰容。", "閶闔如可接，靈仙疑暫逢。", "海帆去的的，霜雁來噰噰。", "赫奕護軍重，導迎裨將恭。", "迴舟遲新月，鼙鼓迎疏鐘。", "（見《會稽掇英總集》卷四）。"]}