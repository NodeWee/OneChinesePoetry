{"author": "韓愈", "period": "唐", "type": "诗", "title": "處州孔子廟碑附詩", "paragraphs": ["惟此廟學，鄴侯所作。", "厥初庳下，神不以宇。", "生（《唐文粹》作「先」）師所處，亦窘寒暑。", "乃新斯宮，神降其獻。", "講讀有常，不誡用勸。", "揭揭元[哲]（誓），有師之尊。", "羣聖嚴嚴，大法以存。", "像圖孔肖，咸在斯堂。", "以瞻以儀，俾不[或]（惑）忘。", "後之君子，無廢成美。", "琢詞碑石，以贊攸始。", "（同前書卷三一。", "據《唐文粹》卷五一校改）。"]}