{"author": "韓愈", "period": "唐", "type": "诗", "title": "題西白澗", "paragraphs": ["太行之下清且淺，一水盤桓紆山轉。", "千峰萬壑不可數，異草幽花幾曾見。", "波中白日隱出明，風翻不動浮雲輕。", "翠巒玉女下雙鶴，笑倚秋練開新晴。", "又疑武陵溪上原，桃花溪盡空潺湲。", "幽泉間復逗嵒側，噴珠潄玉相交喧。", "羣猿見之走絕壁，緣峰虛梯弗勞力。", "鳴禽迴面背人飛，爲是從來不相識。", "杖藜因貪仰面看，礙石牽蘿錯移屐。", "路窮屈曲疑欲回，迤邐屏開一重碧。", "殘樽遇坐酒即傾，旋摘山菓都無名。", "題詩且欲盡佳句，能歌翻詠仙難成。", "天門幽深十里西，無奈落日催人歸。", "誰能可屬天宮事，爲我乞取須臾期。", "上天無梯日不顧，牢落歸來壇未暮。", "閉門下馬一衾寒，夢想魂馳在何處。", "（見《古今圖書集成·山川典》卷四八《太行山部》、乾隆廿四年刊蕭應植纂《濟源縣志》卷十六）。"]}