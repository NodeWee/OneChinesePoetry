{"author": "德宗皇帝李适", "period": "唐", "type": "诗", "title": "寶應初征史朝義過虢州題僧寺壁（題擬）", "paragraphs": ["高僧居淨域，客子戀皇宮。", "試訪毘耶室，旋（《大典》作「施」）遊方丈中。", "禪林吹梵響，忍草散香風。", "妙說三元（《大典》作「玄」）義，能談不二宗。", "色空雙已滅，內外兩緣同。", "識盡無生理，乃覺出凡（《大典》作「梵」，《金文最》作「樊」）籠。", "（見光緒二年刊高錦榮纂《靈寶縣志》卷八《藝文》下。", "又見《金文最》卷七一許安仁大定十六年撰《御題寺重即唐德宗詩碑》（徐俊告）、《永樂大典》卷一三八二三引《洛陽志》〖張忱石告〗）（按：《永樂大典》引《洛陽志》：「御題寺，寺在靈寶南里。", "唐寶應元年，德宗以皇子爲天下兵馬元帥，統兵征史朝義過）（之，題詩壁間。", "厥後十七年即位，寺僧玄覺詣長安求寺額，詔以御題名之。", "」其後又錄無名氏詩云：「解鞍投宿得禪宮，識破浮生萬境空。", "夜靜稍□簷外雨，朝來知是葉間風。", "」此詩未詳何代何人所作，姑附此。", "清畢沅《中州金石記》卷五：「御題寺唐德宗詩碣，大定十六年立，許安仁記幷書，在御碑寺。", "額正書云：『御題寺唐德宗天章碑。", "』下爲五律詩一首。", "知年月人名者，據黃叔璥《中州金石攷》也。", "」今按：《縣志》錄此詩原題作《題御碑寺》，然寺名因德宗此詩而得名，詩題顯爲後人追補。", "今重爲擬題。", "黃叔璥書未見。", "碑記，《縣志》亦未收。", "有關史事，兩《唐書》、《通鑑》所記甚詳，不具錄。", "）。"]}