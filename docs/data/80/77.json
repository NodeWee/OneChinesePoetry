{"author": "浙東衆詩人", "period": "唐", "type": "诗", "title": "大曆年浙東聯唱集 嚴氏園林（六言）", "paragraphs": ["（嚴維鄭槩王綱〖大曆九年以大理司直充崑山縣令，首建縣學。", "據《玉峯志》卷上《學校》、卷中《名宦》〗沈仲昌賈全〖長樂人，弇弟。", "大曆四年進士。", "歷任咸陽縣令、戶部員外郎、常州刺史、浙東觀察使，永貞元年卒。", "據《柳河東集》卷十二《先友記》、《陸宣公翰苑集》卷四、《郎官石柱題名考》卷十二、《會稽掇英總集》卷十八、《舊唐書·憲宗紀》〗段格〖不詳〗劉題〖不詳〗）策杖山橫綠野，乘舟水入衡門。", "（嚴維）客來多從業縣，僧去還指煙村。", "（鄭槩）春韭青青耐剪，香粳日日宜飧。", "（王綱）自愧薄霑冠冕，何如樂在丘園。", "（沈仲昌）鳥散紛紛花落，人行處處苔痕。", "（賈全）水池偏多白鷺，畦隔半是芳蓀。", "（段格）柳徑共知歸郭，暮雲誰使當軒。", "（劉題）。"]}