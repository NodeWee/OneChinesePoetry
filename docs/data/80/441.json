{"author": "王承鄴", "period": "唐", "type": "诗", "title": "登石傘峰", "paragraphs": ["作鎮得良牧，撫戎慙匪仁。", "每觀龔黃化，煦物如陽春。", "政簡似多暇，遊從邀衆賓。", "鳴騶鏡水畔，捨櫂耶溪津。", "偶茲逢勝境，頓覺離囂塵。", "丞相築室在，季方結廬新。", "登臨經絕頂，矚眺怡心神。", "金章照玉傘，龍節陵松鱗。", "笙歌入中流，聲角聞城闉。", "更吟瓊瑤篇，願言書諸紳。", "（見《會稽掇英總集》卷四）。"]}