{"author": "龐藴", "period": "唐", "type": "诗", "title": "詩偈 四十", "paragraphs": ["大唐三百六十州，我暫放閒乘興遊。", "瞬息之間知事盡，若論入理更深幽。", "共外知識呷清水，總是妄想無骨頭。", "却歸東西山道去，不捨因緣騎牯牛。", "後望青山平似掌，前瞻漢水水東流。", "試問西域那提子，遺法慇懃無所求。", "自入大海歸火宅，不覺乘空失却牛。", "有人見我歸東土，我本元居西海頭。", "來去自然無障礙，出入生死有何憂。"]}