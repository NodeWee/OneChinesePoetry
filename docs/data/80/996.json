{"author": "道吾和尚", "period": "唐", "type": "诗", "title": "樂道歌", "paragraphs": ["樂道山僧縱性多，天迥地轉任從他。", "閑臥孤峯無伴侶，獨唱無生一曲歌。", "無生歌，出世樂，堪笑時人和不著。", "暢情樂道過殘生，張三李四渾忘卻。", "大丈夫，須氣槩，莫順人情莫妨礙。", "汝言順即是菩提，我謂從來自相背。", "有時憨，有時癡，非我途中爭得知。", "特達一生常任運，野客無鄉可得歸。", "今日山僧只遮是，元本山僧更若爲。", "探祖機，空王子，休似浮雲勿隈倚。", "自古長披一衲衣，曾經幾度遭寒暑，不是真，不是僞，打鼓樂神施拜跪。", "明明一道漢江雲，青山淥水不相似。", "稟性成，無揩改，結角羅紋不相礙。", "或運慈悲喜捨心，或即逢人以棒闓。", "慈悲恩愛落牽纏，棒打交伊破恩愛。", "報乎月下旅中人，若有恩情吾爲改。", "（見《景德傳燈錄》卷三十）。"]}