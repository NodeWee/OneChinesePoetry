{"author": "韓愈", "period": "唐", "type": "诗", "title": "柳州羅池廟詩（題擬）", "paragraphs": ["荔子丹兮蕉黃（「蕉」下或有「葉」字，或有「子」字），雜肴蔬兮進侯堂。", "侯之船兮兩旗，度中流兮風泊之，待侯不來兮不知我悲。", "侯乘駒兮入廟，慰我民兮不嚬以笑。", "鵝之山兮柳之水，桂樹團團兮白石齒齒。", "侯朝出遊兮暮來歸，春與猿吟兮秋鶴與飛。", "（《唐文粹》及歐陽修所見《韓集》均作「秋與鶴飛」。", "《集古錄跋尾》卷八錄碑文作「秋鶴與飛」，歐疑碑文有誤。", "沈括《夢溪筆談》卷十四以爲此用《楚辭》相錯成文格，今從其說。", "）北方之人兮爲侯是非，千秋萬歲兮侯無我違。", "福我兮壽我，驅厲鬼兮山之左。", "下無濕兮高無乾，秔稌充羨兮蛇蛟結蟠。", "我民報事兮無怠其始，自今兮欽于世世。", "（同前書卷三一、《唐文粹》卷五二《柳州羅池廟碑》附）（〖1〗《柳州羅池廟碑》云：「三年孟秋辛卯，侯降于州之後堂，歐陽翼等見而拜之。", "其夕，夢翼而告之曰：『館我於羅池。", "』其日景辰，廟成，大祭。", "過客李儀醉酒，慢侮堂上，得疾，扶出廟門即死。", "明年春，魏忠、歐陽翼使謝寧來京師，請書其事于石。", "余謂柳侯生能澤其民，死能驚動禍福之，以食其土，可謂靈也已。", "作迎享送神詩遺柳民，俾歌以祀焉而幷刻之。", "……其詞曰〖詞略〗。", "」《湖南通志·金石》六著錄嘉定刻此碑，題作《唐羅池廟享神詞碑》，附魏紹芳跋此爲享神詩。", "《唐詩別裁集》卷七收入。", "朱東潤師主編《中國歷代文學作品選》中編第一冊收此詩，題作《柳州羅池廟詩》，解題云：「此廟建成後，韓愈爲撰《柳州羅池廟碑》，詩就附在碑文的後面。", "詩效《楚辭·九歌》體，作爲祭祀中迎神、送神時歌唱之用。", "」）。"]}