{"author": "喻鳧", "period": "唐", "type": "诗", "title": "春寒夜宿先天寺無可上人房", "paragraphs": ["雙扉檜下開，寄宿石莓苔。", "{牆左爲阝}北香風動，城寒散雪來。", "收棋想雲夢，罷茗議天台。", "同憶前年臘，師初白閣回。", "（見《四庫珍本初集》本宋李庚《天台前集》卷七）（按：《全唐詩》卷六四九收此詩爲方干作，文字略異。", "今考方干年輩晚於無可，喻鳧則與無可年次相當。", "據詩意，似以喻作爲近是。", "）。"]}