{"author": "杜牧", "period": "唐", "type": "诗", "title": "遊盤谷", "paragraphs": ["巉巖太行高，其下有幽谷。", "環繞兩峰間，盤向廓山腹。", "甘泉注肥疇，茂草映修木。", "勢阻絶諠譁，巖深易潛伏。", "昔人有李愿，築地一居獨。", "白鳥依蘆塘，菰花映茅屋。", "心怡適所安，憂大反忘慾。", "掉頭不肯應，謂我此樂足。", "友人韓昌黎，文章驚世俗。", "長言貴生毛，落落燦珠玉。", "好事買名石，鐫文寄崖隩。", "已經三十年，磨滅僅可讀。", "我來不復見，命吏廣追逐。", "訪知石氏遇，猶畏長官督。", "不愛石上字，秋風一砧覆。", "易之以千金，復使置巖麓。", "從此生光輝，萬古從瞻矚。", "（見《古今圖書集成·山川典》卷四八《太行山部》）。"]}