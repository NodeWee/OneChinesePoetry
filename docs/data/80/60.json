{"author": "朱灣", "period": "唐", "type": "诗", "title": "贈饒州韋之晉別駕", "paragraphs": ["天道不可問，問天天杳冥。", "如何正月霜，百卉皆凋零。", "爝火亂白日，夜光雜飛螢。", "賈生賢大夫，所以離漢庭。", "河色本異洛，渭流頗殊涇。", "清濁共朝宗，滔滔曾莫停。", "巨川用舟楫，傅說匡武丁。", "大船膠潢洿，不使濟滄溟。", "中夜擊唾壺，仰頭望天庚。", "三台位尚闕，羣象徒熒熒。", "鸞翮時暫鎩，龍門晝常扃。", "心傾下士盡，眼顧貧交青。", "幽室養虛白，香茶陶性靈。", "應將混榮辱，詎肯甘羶腥。", "至道是吾本，浮雲勞我形。", "手中菩提子，身外《蓮花經》。", "興來步出門，長嘯臨江亭。", "毫端灑垂露，賦裏搖文星。", "大音比呌鐘，大智同挈缾。", "巴歌利節曲，布鼓隨雷霆。", "陋巷一簟食，在原雙鶺[鴒]（領）。", "每懷受施恩，長記座右銘。", "食惠飽復飯，飲仁醉還醒。", "綿綿寄生葉，泛泛無根萍。", "萍豈不隨流，愛君水清泠。", "葉豈不戀本。", "愛君樹芳馨。", "彷徨竊三省，感激終百齡。", "開閤眷已重，掃門心匪寧。", "鉛刀冀效割，鈍刃思發鉶。", "危絃託在茲，實願知音聽。", "（影印本《詩淵》第一冊第四七九至四八○頁）。"]}