{"author": "浙東衆詩人", "period": "唐", "type": "诗", "title": "大曆年浙東聯唱集 松花壇茶宴聯句（元本不注名姓於聯句下）", "paragraphs": ["幾歲松花下，今來草色平。", "衣冠遊佛剎，鼓角望軍城。", "亂竹邊溪暗，孤雲向嶺明。", "遶壇煙樹老，入殿雨花輕。", "山磬入天界，風泉遠近聲。", "夜禪三世晤，朝梵一章清。", "上砌莓苔遍，緣窗薜荔生。", "焚香忘世慮，啜茗長幽情。", "聚土何年置，修心此地成。", "道緣雲起滅，人世月虧盈。", "蟬噪林當曉，虹生澗欲晴。", "水流驚歲序，塵網悟簪纓。", "池上蓮無著，籬間槿自榮。", "因知性不染，更識理常精。", "從此應貪味，非惟悔近名。", "山棲多自愜，林臥欲無營。", "已接追凉處，仍陪問法行。", "賞心殊未遍，惆悵暮鐘鳴。"]}