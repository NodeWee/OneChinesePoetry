{"author": "裴丹", "period": "唐", "type": "诗", "title": "重建東峰亭（有序）", "paragraphs": ["大賢志勳略，琢石依崔嵬。", "聲容問古今，文字埋草萊。", "仰想駐旌戟，仍聞建亭臺。", "胡爲積歲荒，密邇無人開。", "顧鄙作吏間，探幽來此隈。", "披尋忽驚喜，歎咏空徘徊。", "盼睞得殊境，卑高怯冗材。", "薙蕪碧蘚出，芟竹鮮風來。", "危檻架幽谷，飛軒標勝垓。", "分明見城郭，畢竟拋塵埃。", "疊嶂天外展，長溪林際迴。", "平原淡煙境，遠壑生雲雷。", "物象寧極已，英靈信悠哉。", "淒清汎瑤瑟，放浪酣金杯。", "求古外凡意，立言悲自媒。", "永懷紫芝客，眺覽期相陪。", "（清嘉慶十一年刊洪亮吉纂《涇縣志》卷三一）（〖1〗清趙紹祖《涇川金石記》載宋蔣之奇跋云：「裴丹《東峰亭詩》十六句，其碑亡之久矣。", "初中裕得斷碑以示余，有其詩幷序，纔十〖「十」字似爲衍文〗六韻，而闕其十韻。", "今年至水西，及還，中裕以其碑見寄云：『白雲院僧處璡掘土獲之。", "』十六韻皆全，而缺二十餘字。", "其前六韻幷序所缺字，則以斷編正之。", "獨後十韻中缺一字不可考。", "既而公曼復于民間訪得一本爲示，又補後所闕一字，遂爲完篇矣。", "序雖不甚佳，而詩頗近雅，重刻之，所以存故事也。", "熙寧二年十一月十六日，尚書主客員外郎前殿中侍御史裏行蔣之奇穎叔題。", "」）。"]}