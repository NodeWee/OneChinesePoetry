{"author": "希遷", "period": "唐", "type": "诗", "title": "草庵歌", "paragraphs": ["吾結草庵無寶貝，飯了從容圖睡快。", "成時初見茅草新，破後還將茅草蓋。", "住庵人，鎮常在，不屬中間與內外。", "人住處，我不住，世人愛處我不愛。", "庵雖小，含法界，方丈老人相體解。", "上乘菩薩信無疑，中下聞之必生怪。", "問此庵，壞不壞，壞與不壞主元在。", "不居南北與東西，基上堅牢以爲最。", "青松下，明窗內，玉殿朱樓未爲對。", "納帔幪頭萬事休，此時山僧都不會。", "住此庵，休作解，誰誇鋪席圖人買。", "迴光返照便歸來，廓達靈根非向背。", "遇祖師，親訓誨，結草爲庵莫生退。", "百年拋却任縱橫，擺手便行且無罪。", "千種言，萬般解，祇要交君長不解。", "欲識庵中不死人，豈離而今遮皮袋。", "（見《景德傳燈錄》卷三十）。"]}