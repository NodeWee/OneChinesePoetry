{"author": "顏真卿", "period": "唐", "type": "诗", "title": "天台智者大師畫贊", "paragraphs": ["天台大師俗姓陳，其名智顗華容人。", "隋煬皇帝崇明因，號爲智者誠敬申。", "師初孕育靈異頻，彩烟浮空光照鄰。", "堯眉舜目熙若春，禪慧悲智嚴其身。", "長沙佛前發弘誓，定光菩薩示冥契。", "恍如登山臨海際，上指伽藍畢身世。", "東謁大蘇求真諦，智同靈鷲聽法偈。", "得宿命通弁無礙，旋陀羅尼華三昧。", "居常西面化在東，八載瓦官闡玄風。", "敷演智度發禪蒙，梁陳舊德皆仰崇。", "遂入天台華頂中，因見定光符昔夢。", "降魔制敵爲法雄，胡僧開道精感通。", "又有聖賢垂秘旨，時平國清即名寺。", "贖得魚梁五百里，其中放生講流水。", "後主三禮洞庭裏，請爲菩薩戒弟子。", "煬皇世鎮臨江涘，金城說會求制止。", "香火事訖乃西旋，渚宮聽衆逾五千。", "建立精舍名玉泉，橫亘萬里皆稟緣。", "煬皇啓請回法船，非禪不智求弘宣。", "遂著《淨名精義傳》，因令徐柳參其玄。", "帝既西趍移象魏，師因東還遂初志。", "半山忽與沙門顛，俄傾逡巡偡韜秘。", "止觀大師名法源，親事左溪弘度門。", "二威灌頂誦師言，同稟思文龍樹尊。", "荆溪妙樂間生孫，廣述祖教補乾坤。", "寫照隨形殊好存，源公瞻禮必益敦。", "俾余贊述斯討論，庶幾億載垂後昆。", "（《傳教大師全集·天台靈應圖本傳集》卷二，轉錄自《東南文化》一九九○年六期《天台文化專號》）。"]}