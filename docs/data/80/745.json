{"author": "令狐楚", "period": "唐", "type": "诗", "title": "奉送李相公重鎮襄陽", "paragraphs": ["海內埏埴徧，漢陰旌旆還。", "望留丹闕下，恩在紫霄間。", "冰雪背秦嶺，風煙經武關。", "樹皆人尚愛，轅即吏曾攀。", "自惜兩心合，相看雙鬢斑。", "終期謝戎務，同隱鑿龍山。", "（見《文苑英華》卷二四五）（按：《全唐詩》卷四七三收此詩於李逢吉名下，實誤。", "明刻本《文苑英華》誤歸逢吉，中華書局影印本參據各本，重編新目，移歸令狐楚，是。", "檢《唐方鎮年表》卷四，逢吉於元和十五年初任山南東道節度使，至寶曆二年再任，即詩題所謂「重鎮襄陽」。", "《文苑英華》同卷錄逢吉《再赴襄陽辱宣武相公貽詩今用奉酬》，即酬和令狐楚送詩之作，皆六韻。", "《唐方鎮年表》卷二載：楚於長慶四年至大和二年間任宣武軍節度使。", "）。"]}