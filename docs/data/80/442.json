{"author": "齊推", "period": "唐", "type": "诗", "title": "登石傘峰", "paragraphs": ["能以郡中暇，不遺塵外蹤。", "嘯儔得鴛鴦，探策入雲松。", "緣徑歷空際，望崖來劍峰。", "況當會天人，復此陳歌鐘。", "賤子固多癖，偶茲安一峰。", "步林欣有適，築室幸可容。", "寧期樵牧處，忽與軒蓋逢。", "仰荷高興屬，俯慙危磴重。", "攀幽破巖靄，踐滑觸苔封。", "秋景山光動，寒叢菊艷濃。", "賞心愜觴酌，逸韻陶襟胸。", "仍叨勒名字，永紀今所從。", "（見《會稽掇英總集》卷四）。"]}