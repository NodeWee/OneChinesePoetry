{"author": "浙東衆詩人", "period": "唐", "type": "诗", "title": "大曆年浙東聯唱集 尋法華寺西溪聯句", "paragraphs": ["（賈弇陳允初呂渭張叔政〖肅代間人，《全唐文》卷四三六存《對棄農判》一篇〗鮑防周頌〖京兆人，天寶進士，永泰中爲慈溪令，官至大理寺司直。", "據《元和姓纂》卷五、《太平廣記》卷三八二、《登科記考》卷二七〗□成用〖不詳〗鄭槩嚴維）常願山水遊，靈奇賞皆遍。", "（賈弇）雲端訪潭洞，林下徵茂彥。", "（允初）枕石愛閑眠，尋源樂清宴。", "（呂渭）探幽漸有趣，憑險恣流眄。", "（張叔政）竹影思挂冠，湍聲忘搖扇。", "（鮑防）旁登樵子徑，却望金人殿。", "（周頌）蘿葉朝架煙，松花暮飛霰。", "（□成用）蟬聲掩清管，雲色緣素練。", "（鄭槩）從事暮澄清，看以得方便。", "（嚴維）攀崖屢迴互，絕迹無健羨。", "（允初）野客歸路逢，山僧入林見。", "（賈弇）雲林會獨往，世道從交戰。", "（鮑防）塔廟年代深，雲霞朝夕變。", "（周頌）潛流注隈隩，觸石乍踐濺。", "（□用）逸興發山林，道情忘貴賤。", "（鄭槩）臨流日復夕，應接空無倦。", "（嚴維）。"]}