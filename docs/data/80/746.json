{"author": "令狐楚", "period": "唐", "type": "诗", "title": "重修望京樓因登樓賦詩（題擬）", "paragraphs": ["夷門一鎮五經秋，未得朝天未免愁。", "因上此樓望京國，便名樓作望京樓。", "（見宋樂史《太平寰宇記》卷一）（按：《全唐詩》卷五六三收此爲令狐綯詩，題作《登望京樓賦》。", "岑仲勉先生《讀全唐詩札記》云：「按《寰宇記》一開封府浚儀縣，『望京樓，城西門樓，本無名，唐文宗太和二年，節度使令狐綯重修，因登樓賦詩曰』云云，詩中不免作未免。", "據《舊書》一七上，長慶四年九月，『庚戌，以河南尹令狐楚檢校禮部尚書、汴州刺史宣武軍節度宋汴亳觀察等使』，由此計至大和二年，恰是五年。", "綯雖嘗一鎮宣武，但《舊書》一七二《綯傳》云：『咸通二年，改汴州刺史宣武軍節度使，三年冬，遷揚州大都督府長史淮南節度副大使知節度事』，則先後祇兩年，非五經秋也。", "且在大和二年後三十餘祀，紀年亦不合，是知《寰宇記》云令狐綯，實令狐楚之訛，此詩應移收前五函九冊，綯更無他詩，名應刪却。", "」今從其說錄歸楚名下。", "《舊唐書》卷十七上載大和二年十月李逢吉移宣武，「代令狐楚，以楚爲戶部尚書」。", "楚在宣武任時間正與詩合。", "）。"]}