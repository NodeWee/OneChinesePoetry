{"author": "裴休", "period": "唐", "type": "诗", "title": "延慶化城寺", "paragraphs": ["平生志在野雲深，建立精藍大用心。", "須達買園充聖地，祗陁施樹不收金。", "鳴鐘尚息刀輪苦，下擊三塗地獄音。", "爲報往來遊翫者，園林常住勿相侵。", "（見道光五年刊方履籛編《河內縣志》卷二十）（〖1〗《河內縣志》云此詩石刻爲正書，在河內懸，題下署裴相公詩，詩末題一行：「唐長興四年癸巳主僧惠□立石。", "」縣志作者附跋云：「裴公美本濟源人，常讀書野寺中，茲化城寺近其所居，故亦勒其詩。", "然考此詩殊不似唐人作，疑即梵徒託名爲也。", "」今按：此跋既謂裴休爲鄰縣人，有作詩可能，復疑其僞，立論不免牴牾。", "石刻既爲後唐時立，休亦一生佞佛者，《景德傳燈錄》至爲其立傳，此詩與贈希運一詩相類，可決其非後世梵僧所僞撰。", "又乾隆五十三年刊《濟源縣志》卷十六亦收此詩，題作《書留延慶化城寺壁》。", "）。"]}