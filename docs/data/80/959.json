{"author": "軒轅集", "period": "唐", "type": "诗", "title": "還丹口訣", "paragraphs": ["世上喧喧車馬人，紅顏綠鬢不長春。", "藥術相傳萬甲子，學者茫茫尋不真。", "尋不真，莫生嗔，蓋爲黃芽不得真。", "鉛是鉛，汞是汞，世上之人總錯用。", "草黃芽，木黃芽，世上聞說也亂誇。", "自古口傳不形紙，燒者徒勞盡破家。", "堪分付，遞相傳，固濟元來此道門。", "妄傳非人遭殃禍，父子麤疎不合言。", "黑服硫黃燒不煙，餌之中壽幾千年。", "更加金室乾坤內，脫世浮空得飛仙。", "（《大還丹照鑑》）。"]}