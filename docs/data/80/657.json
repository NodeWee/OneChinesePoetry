{"author": "陸亘", "period": "唐", "type": "诗", "title": "遊天衣寺", "paragraphs": ["處世空旦夕，探幽放情志。", "長歌向閑雲，引客遊古寺。", "秦山倚寥廓，高鳥下蒼翠。", "凝陰向杉松，界法齊天地。", "疏鐘遠僧舍，深殿有猨戲。", "警梵千谿中，真禪寂無二。", "寒泉聳毛髮，清露遣心累。", "省慮因悟非，勞神豈爲貴。", "起然靜中見，覺了愚勝智。", "願得棲煙霞，書之謝名利。", "（見《會稽掇英總集》卷八）。"]}