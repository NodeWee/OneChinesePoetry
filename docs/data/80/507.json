{"author": "天然", "period": "唐", "type": "诗", "title": "孤寂吟", "paragraphs": ["時人見余守孤寂，爲言一生無所益。", "余則閑吟孤寂章，始知光陰不虛擲。", "不棄光陰須努力，此言雖說人不識。", "識者同爲一路行，豈可顛墜緣榛棘。", "榛棘茫茫何是邊，只爲終朝盡衆喧。", "衆喧不覺無涯際，哀哉真實不虛傳。", "傳之響之只不聞，猶如燈燭合盂盆。", "共知總有光明在，看時未免暗昏昏。", "昏昏不覺一生了，斯類塵沙比不少。", "直似潭中吞鈎魚，何異空中盪羅鳥。", "此患由來實是長，四維上下遠茫茫。", "倏忽之間迷病死，塵勞難脫哭愴愴。", "愴愴哀怨終無益，只爲將身居痛室。", "到此之時悔何及，雲泥未可訪孤寂。", "孤寂宇宙窮爲良，長吟高臥一閑堂。", "不慮寒風吹落葉，豈愁霜草遍遭霜。", "但看松竹歲寒心，四時不變流清音。", "春夏暫爲羣木暎，秋冬方見鬱高林。", "故知世相有剛柔，何必將心清濁流。", "二時麁糖隨緣過，一身遮莫布毛裘。", "隨風逐浪住東西，豈愁地迮與天低（此字原寫作「{伭右上爲一}」）。", "時人未解將爲錯，余則了然自不迷。", "不迷須有不迷心，看時淺淺用時深。", "此个真珠若採得，豈同樵夫負黃金。", "黃金烹練轉爲真（《宗鏡錄》卷二十引作「新」），明（同前書作「此」）珠含光未示人。", "了即毛端滴（《宗鏡錄》作「吞」）巨海，始知大地一微塵。", "塵滴存乎未免{僭右下爲心}，莫棄這邊留那邊。", "直似長空搜鳥跡，始得玄中又更玄。", "舉一例諸足可知，何用諵諵說引詞。", "只見餓夫來取飽，未聞漿逐渴人死。", "多人說道道不行，他家未悟詐頭明。", "三寸利刀開曠路，萬株榛棘擁身生。", "塵滓茫茫都不知，空將辯口瀉玄微。", "此物那堪爲大用，千生萬刦作貧兒。", "聊書孤寂事還深，鍾期能聽[伯]（白）牙琴。", "道者知音指其掌，方貴名爲孤寂吟。"]}