{"author": "令狐楚", "period": "唐", "type": "诗", "title": "九日黃白二菊花盛開對懷劉二十八", "paragraphs": ["西花雖未謝，二菊又初芳。", "鬢雲徒云白，腰金未是黃。", "曙花淩露彩，宵豔射星芒。", "日正開邊樹，風清發更香。", "山椒應散亂，籬下倍熒煌。", "泛酒遙相憶，何由共醉狂。", "（見蒲積中《古今歲時雜詠》卷三五）（按：此詩原署「相公」，其次爲劉禹錫和詩「素萼迎寒秀」云云，檢劉詩收《劉賓客外集》卷四，題作《和令狐相公九日對黃白二菊花見懷》，知此詩爲楚作。", "）。"]}