{"author": "龐藴", "period": "唐", "type": "诗", "title": "詩偈 十三", "paragraphs": ["人有五般花，花蘭（一本云「花爛」）變成香。", "氤氳滿故宅，供養本爺娘。", "有人見不識，報道十月桑。", "外塵一念愛，合成五色囊。", "囊中起三柱，柱上有千梁。", "梁變成地獄，地獄作天堂。", "緣箇一羣賊，自作自消亡。", "縱令存草命，何時還故鄉？文字說定慧，定慧是爺娘。", "何不依理智，逐色在他鄉。", "早須歸大宅，孝順見爺娘。"]}