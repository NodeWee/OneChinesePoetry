{"author": "吉中孚", "period": "唐", "type": "诗", "title": "奉同秘書苗丞菘陽山閑居引", "paragraphs": ["有山𨁟兮有水潺湲，王孫獨往兮春草經年。", "溪路獨行兮到時何處？漁父相見兮水上天邊。", "犬吠前村兮極浦，迴風入林兮微月映戶。", "白石磷磷兮曲（小川氏疑爲「迸」字）水泥（疑）衣，哀猿啾啾兮空山半雨。", "谷口蒼茫兮天陰，人間離別兮年月深。", "花迷流水不知處，心憶君家難得（小川氏定爲「後」）尋。", "（日本藏唐抄本《新撰類林抄》卷四）。"]}