{"author": "李涉", "period": "唐", "type": "诗", "title": "贈蘇小", "paragraphs": ["地人仙人家洛浦，聞道新年年十五。", "巧轉明眸雙劍連，開粧一面千花吐。", "流蘇帳，雲母屏，碧羅作卷花亭亭。", "崑崙阿母暗鈎引，東海麻姑投姓名。", "梭能織詩箏解語，鴛鴦難稱煙波侶。", "偶逢曼倩巧言詞，不覺投花忽相許。", "自言夫婿心不骨，黃金買笑輕侯王。", "掌中看舞腰欲斷，暗裏聽歌愁滿堂。", "莫學爲雲去無跡，巫山高高接天碧。", "（同前第五五一頁）。"]}