{"author": "龐藴", "period": "唐", "type": "诗", "title": "詩偈 一一四", "paragraphs": ["慚愧一軀身，梵號波羅柰。", "被賊一羣使，尋常不自在。", "亦名爲枯井，亦名爲韛袋。", "亦名朽故宅，亦名幻三昧。", "佛駡作死屍，乘屍渡大海。", "大海元無水，死屍非是船。", "熟看世上事，總是假因緣。", "若了身心相，空裏任橫眠。", "具此六慚愧，實是不求天。", "（以上一百十四首均見咸豐元年刊于頔編《龐居士語錄》卷中）。"]}