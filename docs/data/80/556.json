{"author": "李涉", "period": "唐", "type": "诗", "title": "李獨攜酒見訪", "paragraphs": ["曉齋獨坐霜景寒，草堂逸士來相干。", "風神左峭心意濶。", "自言山中新醖熟，手挈一壺兼一軸。", "果然文字稱儀容，已覺建安風彩俗。", "嗟予潦倒身無成，偶因章句生浮名。", "就中憐愛李景儉，酒狂大語欺奴兵。", "老夫昔逐巴江岸，唱得《竹枝》腸欲斷。", "爲君試發一聲看，九派煙霞愁漫漫。", "（影印本《詩淵》第一冊一三一頁）。"]}