{"author": "天然", "period": "唐", "type": "诗", "title": "驪龍珠吟", "paragraphs": ["驪龍珠，驪龍珠，光明𪹥（疑即「燦」字）爛與人殊。", "十方世界無求處，縱然求得亦非珠。", "珠本有，不昇沉，時人不識外追尋。", "行盡天涯自疲寂，不如體取自家心。", "莫求覓，損功夫，轉求轉滅轉元無。", "恰如渴鹿趁陽燄，又似狂人在道途。", "須自體，了分明，了得不用更磨瑩。", "深知不是人間得，非論六類及生靈。", "虛用意，損精神，不如閑處絕纖塵。", "停心息意珠常在，莫向途中別問人。", "自迷失，珠元在，此个驪龍終不改。", "雖然埋在五陰山，自是時人生懈怠。", "不識珠，每拋擲，却向驪龍前作客。", "不知身是主人公，棄却驪龍別處覓。", "認取寶，自家珍，此珠元是本來人。", "拈得翫弄無窮盡，始覺驪龍本不貧。", "若能曉了驪珠後，只這驪珠在我身。"]}