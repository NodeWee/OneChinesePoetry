{"author": "郎士元", "period": "唐", "type": "诗", "title": "寄靈一上人初還雲門", "paragraphs": ["寒山白雲裏，法侶自招攜。", "竹徑通城下，松門隔水西。", "方同沃洲去，不作武陵迷。", "髣髴心知（《全唐詩》作「遙看」）處，高峰（《全唐詩》作「秋風」）是會稽。", "（見《會稽掇英總集》卷七）（按：《全唐詩》卷三八四收此詩爲張籍作。", "今檢《宋高僧傳》卷十五、《文苑英華》卷八六四獨孤及撰《揚州慶雲寺律師一公塔碑》，知靈一卒於寶應元年，年三十六。", "張籍生年難確考，但在大曆間殆無可疑。", "張籍生於靈一卒後，此詩非其作甚明。", "郎士元與靈一同時，詩應爲其作。", "）。"]}