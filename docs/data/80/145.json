{"author": "殷濟", "period": "唐", "type": "诗", "title": "無名歌", "paragraphs": ["天下沸騰積年歲，米到千錢人失計。", "附郭種得二頃田，磨折不充十一稅。", "今年苗稼看更弱，[枌]（一作「墳」）榆產業須拋却。", "不知天下有幾人，但見波逃如雨脚。", "去去如同不繫舟，隨波逐水泛長流。", "漂泊已經千里外，誰人不帶兩鄉愁？舞女庭前厭酒肉，不知百姓餓眠宿。", "君不見城外空墻遙，將軍只是栽花竹。", "君看城外恓惶處，段段茅花如柳葉（一作「{葜大=糸}」）。", "海鷰銜泥欲作巢，空堂無人却飛去。", "（按：此首又見伯三六二○卷，不署名，今據校。", "此本末多數句：「所在君侯，不須惱亂。", "發意害彼，不知自傷，此世報行惡名，當來必酬苦果。", "」似與此詩無關。", "又此首及下二首疑非殷濟詩。", "）。"]}