{"author": "蘇溪和尚", "period": "唐", "type": "诗", "title": "牧護歌", "paragraphs": ["聽說衲僧牧護，任運逍遙無住。", "一條百納瓶盂，便是生涯調度。", "爲求至理參尋，不憚寒暑辛苦。", "還曾四海周遊，山水風雲滿肚。", "內除戒律精嚴，不學威儀行步。", "三乘笑我無能，我笑三乘謾做。", "智人權立階梯，大道本無迷悟。", "達者不假修治，不在能言能語。", "披麻目視雲霄，遮莫王侯不顧。", "道人本體如然，不是知佛去處。", "生也猶如著衫，死也還同脫袴。", "生也無喜無憂，八風豈能驚怖。", "外相猶似癡人，肚裏非常峭措。", "活計原無一錢，敢與君王鬬富。", "愚人擺手憎嫌，智者點頭相許。", "那知傀儡牽抽，歌舞盡由行主。", "一言爲報諸人，打破畫瓶歸去。", "（《景德傳燈錄》卷三十）（按：此詩原署云：「蘇溪和尚，即五洩小師也。", "」）。"]}