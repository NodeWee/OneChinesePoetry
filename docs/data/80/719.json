{"author": "德誠", "period": "唐", "type": "诗", "title": "撥櫂歌 三十九", "paragraphs": ["歐冶銛鋒價最高，海中收得用吹毛。", "龍鳳繞，鬼神號，不見全牛可下刀。", "（以上三十九首，均見嘉慶間刻本《機緣集》，原爲宋大觀四年風涇海會寺石刻。", "轉錄自《詞學》第二期刊施蟄存先生《船子和尚撥櫂歌》。", "宋明間收錄船子和尚詩偈的著作，筆者所見有：宋釋惠洪《冷齋夜話》卷五、胡仔《苕溪漁隱叢話前集》卷五六收第一首，宋釋慧明《五燈會元》卷五收其一、其二、其三、其七、其八、其九，共六首，宋吳聿《觀林詩話》收第三十九首，元至元《嘉禾志》卷三二收其一至其六，共六首，明謝榛《四溟詩話》卷三收第三首，楊慎《藝林伐山》卷十七收第一至第三首，今即據諸書所引出校。", "）（〖1〗《機緣集》附石刻後呂益柔跋云：「雲間船子和尚嗣法藥山，飄然一舟，泛於華亭吳江洙涇之間。", "夾山一見悟道。", "嘗爲《撥櫂歌》，其傳播人口者纔一二首。", "益柔於先子遺篇中得三十九首，屬詞寄意，脫然迥出塵網之外。", "篇篇可觀，決非庸常學道輩所能亂真者。", "因書以遺風涇海會卿者，俾鑱之石，以資禪客翫味云。", "」〖2〗吳聿《觀林詩話》：「華亭船子和尚詩，少見於世，呂益柔刻三十九首於楓涇寺，云得其父遺編中。", "……涪翁屢用其語。", "」）。"]}