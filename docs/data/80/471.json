{"author": "大義", "period": "唐", "type": "诗", "title": "坐禪銘", "paragraphs": ["參禪學道幾般樣，要在當人能擇上。", "莫只忘形與死心，此箇難醫病最深。", "直須坐究探淵源，此道古今天下傳。", "正坐端然如泰山，巍巍不要守空閑。", "直須提起吹毛利，要剖西來第一義。", "瞠却眼兮剔起眉，反覆看渠渠是誰。", "還如捉賊須見贓，不怕賊理深處藏。", "有智捉獲剎那頃，無智經年不見影。", "深嗟兀坐常如死，千年萬歲只如此。", "若將此等當禪宗，拈花微笑喪家風。", "黑山下坐死水浸，大地漫漫如何禁。", "若是鐵眼銅睛漢，把手心頭能自判。", "直須著到悟爲期，哮吼一聲獅子兒。", "君不見磨磚作鏡喻有由，車不行兮在打牛。", "又不見巖前湛水萬丈清，沈沈寂寂杳無聲。", "一朝魚龍來攪動，波翻浪湧真堪重。", "譬如靜坐不用工，何年及第悟心空？急下手兮高著眼，管取今生教了辦。", "若還默默恣如愚，知君未解作工夫。", "抖擻精神著意看，無形無影悟不難。", "此是十分真用意，勇猛丈夫却須記。", "切莫聽道不須參，古聖孜孜爲指南。", "雖然舊閣閑田地，一度贏來得也未。", "要識坐禪不動尊，風行草偃悉皆論。", "而今四海清如鏡，頭頭物物皆吾聽。", "長短方圓只自知，從來絲髮不曾移。", "若問坐禪成底事，日出東方夜落西。", "（《緇門警訓》卷二）。"]}