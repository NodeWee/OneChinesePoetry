{"author": "路黃中", "period": "唐", "type": "诗", "title": "登石傘峰", "paragraphs": ["總戎詣幽勝，天使相追隨。", "躋山玉笥號，到峰石傘奇。", "接武白雲表，放情玄月時。", "恬曠薄沆瀣，峻極超崦嵫。", "平視羲和轡，俯觀朝夕池。", "巖中復何揖，坐位多所宜。", "鬱烈桂香眇，寅緣霞彩披。", "孤光逗綺翼，獨秀分瓊枝。", "靈氣達心久，華容招目移。", "遂忘日云暮，登降不知疲。", "眷言丘壑士，養節松竹滋。", "感激旌蓋顧，干以獻貞詞。", "（見《會稽掇英總集》卷四）。"]}