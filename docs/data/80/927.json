{"author": "崔□", "period": "唐", "type": "诗", "title": "走筆送杜十三歸京", "paragraphs": ["煙鴻上漢聲聲遠，逸驥尋雲步步高。", "應笑內兄年六十，郡城閑坐養霜毛。", "（見《樊川文集·外集》）（按：此詩自宋時起，即收杜牧名下。", "胡震亨《唐音戊籤》一〖《統籤》卷五六二〗云：「按牧之卒年五十，此云六十，或非牧詩也。", "」其說是。", "岑仲勉先生《唐人行第錄》引後二句詩後云：「如謂內兄指被送者而言，則牧既爲杜十三，其內兄〖即妻兄〗斷不能爲杜十三。", "如曰詩題『杜十三』錯誤，亦有疑問，因牧卒時年僅五十一，若牧尚未還京，行年更不及五十，詩苟牧自作，斷不至如此荒唐。", "故對此詩之較合理解釋，當是送者乃牧內兄之爲郡守者，後人不求甚解，將此詩混入《樊川集》內也。", "」今按：《樊川文集》卷四有《寄內兄和州崔員外十二韻》，知作者即此人。", "《全唐詩》卷五二四誤收杜牧名下，今爲移正。", "又，杜牧《自撰墓志銘》稱妻裴氏，未言另有崔氏妻。", "《樊川文集》卷九有其妻兄裴希顏墓志，希顏仕履未至州牧，姑存疑。", "）。"]}