{"author": "李商隱", "period": "唐", "type": "诗", "title": "魏侯第東北樓堂郢叔言別聊用書所見成篇", "paragraphs": ["暗樓連夜閣，不擬爲黃昏。", "未必斷別淚，何曾妨夢魂。", "疑穿花逶迤，漸近火溫黁。", "海底翻無水，仙家却有邨。", "鎖香金屈[戌]，殢酒玉崑崙。", "羽白風交扇，冰清月映盆。", "舊歡塵自積，新歲電猶奔。", "霞綺空留段，雲峰不帶根。", "念君千里舸，江草漏燈痕。"]}