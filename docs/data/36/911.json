{"author": "李商隱", "period": "唐", "type": "诗", "title": "驕兒詩", "paragraphs": ["衮師我驕兒，美秀乃無匹。", "文葆未周晬，固已知六七。", "四歲知名姓，眼不視棃栗。", "交朋頗窺觀，謂是丹穴物。", "前朝尚器貌，流品方第一。", "不然神仙姿，不爾燕鶴骨。", "安得此相謂，欲慰衰朽質。", "青春妍和月，朋戲渾甥姪。", "繞堂復穿林，沸若金鼎溢。", "門有長者來，造次請先出。", "客前問所須，含意下吐實。", "歸來學客面，䦱敗秉爺笏。", "或謔張飛胡，或笑鄧艾吃。", "豪鷹毛崱屴，猛馬氣佶傈。", "截得青篔簹，騎走恣唐突。", "忽復學參軍，按聲喚蒼鶻。", "又復紗燈旁，稽首禮夜佛。", "仰鞭罥蛛網，俯首飲花蜜。", "欲爭蛺蝶輕，未謝柳絮疾。", "階前逢阿姊，六甲頗輸失。", "凝走弄香奩，拔脫金屈[戌]。", "抱持多反側，威怒不可律。", "曲躬牽牕網，衉唾拭琴漆。", "有時看臨書，挺立不動膝。", "古錦請裁衣，玉軸亦欲乞。", "請爺書春勝，春勝宜春日。", "芭蕉斜卷箋，辛夷低過筆。", "爺昔好讀書，懇苦自著述。", "顦顇欲四十，無肉畏蚤虱。", "兒慎勿學爺，讀書求甲乙。", "穰苴司馬法，張良黃石術。", "便爲帝王師，不假更纖悉。", "況今西與北，羌戎正狂悖。", "誅赦兩未成，將養如痼疾。", "兒當速成大，探雛入虎穴。", "當爲萬戶侯，勿守一經帙。"]}