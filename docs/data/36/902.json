{"author": "李商隱", "period": "唐", "type": "诗", "title": "大鹵平後移家到永樂縣居書懷十韻寄劉韋二前輩二公嘗於此縣寄居", "paragraphs": ["驅馬遶河干，家山照露寒。", "依然五柳在，況值百花殘。", "昔去驚投筆，今來分挂冠。", "不憂懸磬乏，乍喜覆盂安。", "甑破寧迴顧，舟沈豈暇看。", "脫身離虎口，移疾就猪肝。", "鬢入新年白，顏無舊日丹。", "自悲秋穫少，谁懼夏畦難。", "逸志忘鴻鵠，清香披蕙蘭。", "還持一杯酒，坐想二公懽。"]}