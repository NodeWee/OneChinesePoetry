{"author": "李商隱", "period": "唐", "type": "诗", "title": "四年冬以退居蒲之永樂渴然有農夫望歲之志遂作憶雪又作殘雪詩各一百言以寄情於游舊 殘雪", "paragraphs": ["旭日開晴色，寒空失素塵。", "遶墻全剝粉，傍井漸消銀。", "刻獸摧鹽虎，爲山倒玉人。", "珠還猶照魏，璧碎尚留秦。", "落日驚侵畫，餘光悞惜春。", "簷冰滴鵝管，屋瓦鏤魚鱗。", "嶺霽嵐光坼，松暄翠粒新。", "擁林愁拂盡，著砌恐行頻。", "焦寢忻無患，梁園去有因。", "莫能知帝力，空此荷平均。"]}