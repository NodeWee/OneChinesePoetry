{"author": "李商隱", "period": "唐", "type": "诗", "title": "崇讓宅東亭醉後沔然有作", "paragraphs": ["曲岸風雷罷，東亭霽日涼。", "新秋仍酒困，幽興暫江鄉。", "搖落真何遽，交親或未忘。", "一帆彭蠡月，數雁塞門霜。", "俗態雖多累，仙標發近狂。", "聲名佳句在，身世玉琴張。", "萬古山空碧，無人鬢免黃。", "驊騮憂老大，鶗鴂妬芬芳。", "密竹沉虛籟，孤蓮泊晚香。", "如何此幽勝，淹臥劇清漳。"]}