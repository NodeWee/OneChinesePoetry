{"author": "李商隱", "period": "唐", "type": "诗", "title": "四年冬以退居蒲之永樂渴然有農夫望歲之志遂作憶雪又作殘雪詩各一百言以寄情於游舊 憶雪", "paragraphs": ["愛景人方樂，同雲候稍愆。", "徒聞周雅什，願賦朔風篇。", "欲俟千箱慶，須資六出妍。", "詠留飛絮後，歌唱落梅前。", "庭樹思瓊蕊，粧樓認粉綿。", "瑞邀盈尺日，豐待兩岐年。", "預約延枚酒，虛乘訪戴船。", "映書孤志業，披氅阻神仙。", "幾向霜階步，頻將月幌褰。", "玉京應已足，白屋但顒然。"]}