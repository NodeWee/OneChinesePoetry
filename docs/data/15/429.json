{"author": "高观国", "period": null, "type": "词", "title": "水龙吟", "paragraphs": ["夜来曾跨青虬，海风袅袅吹襟袖。", "蓬莱误入，群仙争问，刘郎安否。", "玉尘冰壶，日庭星角，孕成奇秀。", "看丹分宝鼎，传秘箧，闻重寄、长生酒。", "归梦惊回晓漏。", "正长庚、辉躔南斗。", "祥开华旦，菊香秋杪，枨黄霜後。", "笔扫龙蛇，句裁螭锦，俊才谁右。", "看功勋绣衮，家声再振，数千龄寿。"]}