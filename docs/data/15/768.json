{"author": "李清照", "period": null, "type": "词", "title": "长寿乐", "paragraphs": ["微寒应候。", "望日边六叶，阶初秀。", "爱景欲挂扶桑，漏残银箭，杓回摇斗。", "庆高闳此际，掌上一颗明珠剖。", "有令容淑质，归逢佳偶。", "到如今，昼锦满堂贵胄。", "荣耀，文步紫禁，一一金章绿绶。", "更值棠棣连阴，虎符熊轼，夹河分守。", "况青云咫尺，朝暮重入承明後。", "看彩衣争献，兰羞玉酎。", "祝千龄，借指松椿比寿。"]}