{"author": "王令", "period": "宋", "type": "诗", "title": "壬辰三月二十一日讀李翰林墓銘云少以任俠爲事因激素志示杜子長", "paragraphs": ["嗟吾爲顓蒙，木朴無所思。", "成童始就學，數歲通書詩。", "十五尚意氣，自待固不卑。", "嘗爲富貴易，有如塗上泥。", "苟意欲自進，足至則履之。", "二十忽自笑，學乃謀寒饑。", "倘富貴是致，其亦壟斷爲。", "雖曰爲學難，我易易則宜。", "墻籬號障塞，猶可鑽隙窺。", "豈此聖人道，苦勉不及期。", "反覆私自念，已急猶懼遲。", "思而或有得，行之固不疑。", "跛以見聖賢，不及猶可随。", "道遠志所畢，疾驅亦忘疲。", "逮兹五十年，財若穿銅鎚。", "柄執似可役，持用寧無施。", "何意甚困躓，不及庸常兒。", "多病骨出露，薄食筋力羸。", "鼠飽晝睡穴，鷄飛暮乘塒。", "世既鷄鼠儔，宜吾安窮奇。"]}