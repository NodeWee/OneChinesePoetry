{"author": "蔣之奇", "period": "宋", "type": "诗", "title": "左伯桃墓羊角哀墓", "paragraphs": ["結交有羊左，是惟一時才。", "爲聞楚王賢，翩然自燕來。", "一日食欲盡，俱往空雙埋。", "伯桃乃獨留，餓死梁山隈。", "角哀仕既達，感舊肝膽摧。", "念此併糧惠，告還葬遺骸。", "至今溧陽旁，突兀穴土堆。", "何人致薦奠，千花飛酒杯。", "精靈今在否，古木以生雷。", "魯公昔過之，駐車久徘徊。", "感嘆發篇詠，灑翰鑱瓊瑰。", "惜哉今不存，散落隨塵埃。", "空餘鄭薰記，片石昏蒼苔。", "末世友道絕，雅歌□□頹。", "草木尚萎死，小怨何足懷。", "我思有所矯，巨燄明寒灰。", "茲事雖過中，義烈亦壯哉。", "幸逢太丘長，揭表旌泉臺。", "寥寥千載間，下激清風迴。", "還顧勢利交，市道良可哀。"]}