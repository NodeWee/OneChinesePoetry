{"author": "王令", "period": "宋", "type": "诗", "title": "寄滿子權", "paragraphs": ["昔心何悠悠，今學益漫漫。", "莽如浮江河，浩不際崖岸。", "生雖樂文字，勤不償几案。", "重編空堆塵，折簡久枯汗。", "徒知陳市肆，表列環四畔。", "已無探討勤，胡可賢否按。", "零丁晚觀玄，泯滅舊習彖。", "得指来歲期，失忘去日筭。", "嘗聞勤惰間，已是愚智判。", "蒙羞欲何顔，避恥愧無翰。", "不能繩已怠，何力禁人叛。", "文章觸世嫌，議語限客竄。", "時牽好惡卑，俗撓是非亂。", "早衰奪舊剛，多病襲新懦。", "心經衣食艱，事廢米鹽半。", "何謀脱身去，割迹與俗斷。", "耕荒食新收，鑿窒復舊貫。", "念生如冬冰，至死僅春泮。", "其間能幾時，何恃苦自緩。", "翩翩淮南英，顯顯士林冠。", "方予未爲游，辱子昔同閈。", "篇章覿新華，論說聽横捍。", "包奇晚自走，去實王府玩。", "近書何相撩，頗以名見謾。", "不知老者拙，棄此久已斷。", "子方勇自樹，解轡縱新駻。", "行期拾春青，采綴綰歸腕。", "乖離思舊歡，遷徙就新絆。", "無琴雖自歌，有酒欲誰伴。", "閑暇當寄詩，持此資貿換。"]}