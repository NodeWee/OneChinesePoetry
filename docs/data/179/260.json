{"author": "沈括", "period": "宋", "type": "诗", "title": "浩燕堂", "paragraphs": ["西堂昔時冷蕭條，使君名高堂爲高。", "流虹碎□勤鐫雕，粉黛翕倏隨揮毫。", "太守浩燕觴九牢，門前過客羅百艘。", "簷褕曄曄爛亭臯，切雲危冠控豪曹。", "秋鶴霜毛飛錦袍，六鵲曳地橫金腰。", "輕羅韜煙媚中宵，緩歌閣舞縈雲髾。", "趙人手提千牛刀，目視大犗如鴻毛。", "太守巨筆驅波濤，指畫風雲慘動搖。", "佩牛带犢如銷膏，區區古人無是超。", "吳秔如脂敢百筲，連車折軸棄道交。", "釜區爭先走名豪，旋鱸掣酒飛千舠。", "杜伯稱觥釃醲醪，翳翳禾黍藏笙簫。", "太守浩燕樂歲饒，豈徒割烹盈大庖。"]}