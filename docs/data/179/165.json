{"author": "劉摰", "period": "宋", "type": "诗", "title": "路作茅齋成有詩次其韻", "paragraphs": ["鬋予會到岡，心休境自適。", "丈室居士家，環堵儒者宅。", "常令小博山，一種裊餘碧。", "燕雀來賀否，應笑簷牖窄。", "跬步是清溪，間可就泉石。", "庭花秋娟娟，窗月夜寂寂。", "燈火亦可親，隱几對方冊。", "不爲寒輟冬，窮居忌矯激。", "可大亦可小，人或未知識。", "戲問廣廈人，誰思萬里客。"]}