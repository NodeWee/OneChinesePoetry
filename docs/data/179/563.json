{"author": "王令", "period": "宋", "type": "诗", "title": "寄滿子權", "paragraphs": ["子權今謂何，久不治簡書。", "子素賜我多，豈以此遂疏。", "予亦如常時，病與貧相俱。", "冉冉草没階，客脚不踏廬。", "貴者事名位，崖岸誇異殊。", "賢者縱肯來，顧我欲取無。", "惟餘齪齪徒，吾亦羞與居。", "潭潭一室空，編帙環三隅。", "暴陽不憂償，偷飽幸未誅。", "且可延朝昏，憂思老頑愚。", "獨有思子懷，涕下時喑嗚。"]}