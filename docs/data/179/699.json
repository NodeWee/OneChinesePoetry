{"author": "王令", "period": "宋", "type": "诗", "title": "寄王正叔", "paragraphs": ["微生不過人，氣力兩眇麽。", "力學失自謀，徑古與今左。", "病世相陷賊，樹性期剛果。", "豈不中是時，然亦未嘗過。", "奈何衆好殊，未語咻已夥。", "倀倀獨何之，云云鋭亦挫。", "忠言不售耳，直面屢得唾。", "怒目瞋以環，謗口焰而火。", "出門先自羞，有衣恍疑裸。", "過市不成步，傴僂侔鼈跛。", "周旋不出扉，迷若蟻循磨。", "人惡固爲甚，自厭近亦頗。", "媚世定有術，欲學從誰可。", "必也泥自售，恐由此始禍。", "賢子遠相問，幸有以敎我。", "得報速是宜，翹企不容坐。"]}