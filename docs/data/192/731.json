{"author": "洪咨夔", "period": "宋", "type": "诗", "title": "隆慶徐守作堂名蜀固一夕夢與余賦詩堂上有何時首歸塗樽酒逢故人之句未幾過其堂爲賦之", "paragraphs": ["蜀踞國上流，蜀固天下固。", "欲爲天下謀，護蜀風寒處。", "極邊植藩籬，黄牛白環戍。", "中間屹垣墉，武休河池路。", "近裏古劍關，峭絕鳥莫度。", "屏蔽益梓夔，堂奧有門戶。", "天險以德强，地險以勢阻。", "王公設人險，頗牧與羊杜。", "前茅元戎崔，當道卧老虎。", "後距付君侯，萬卷作干櫓。", "坤維鞏金湯，國勢重鼎呂。", "予曰有疏附，予曰有禦侮。", "我聞大劍旁，小劍可馳騖。", "雙軌來蘇坡，半葦白水渡。", "徹桑徧綢繆，迨此未陰雨。", "毋謂天下壯，而恃一夫怒。", "高堂挹橫山，雲木叫杜宇。", "樽酒逢故人，重圓夢中語。"]}