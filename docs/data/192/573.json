{"author": "洪咨夔", "period": "宋", "type": "诗", "title": "參政李公以勤謹和緩勵後學江憲益以公廉忠信爲八箴因賦詩贈別", "paragraphs": ["百工聚一車，百行根一誠。", "反身物皆備，動與誠俱行。", "勤如轂下轉，謹如軾前橫。", "和緩以將之，轡舞鍚鸞鳴。", "廉者慾之軫，公者事之衡。", "更當主忠信，軸正箱自平。", "是理誰獨無，旦晝昏其明。", "不誠故無物，器窳轍易傾。", "公材如大車，致遠不計程。", "八物攻且良，悉由一誠生。", "玉節天西南，三峨軋崢嶸。", "志雖屈乎位，身已榮於名。", "紹興博士翁，四十辭簪纓。", "慶鍾侍御史，勇與雷霆爭。", "清風激百世，須公亢家聲。", "挾此八字箴，東歸侍延英。"]}