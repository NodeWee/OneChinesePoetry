{"author": "洪咨夔", "period": "宋", "type": "诗", "title": "冷廨面挹重湖結樓以收逸放之景扁以清斯諸友移酒落其成分韵得里字", "paragraphs": ["寧飲三斗水，不揖褦襶子。", "寧食三斗葱，不踏龍斷市。", "伯夷聖之清，餓死不受滓。", "死猶清可爲，况乃未必死。", "幾人濁惡海，雞鳴爲利起。", "魏其武安門，洒削胃脯氏。", "揶揄首陽山，自伐我計是。", "使清能死人，濁者亦死耳。", "官居寂寞濱，不墮闤闠裏。", "嚚塵一關隔，宛在水中沚。", "樓居得未有，鑒影時自喜。", "天空塔戴角，湖歛沙脫觜。", "烏桕生晴陰，芙蕖淡秋蘂。", "鷺點橫烟稠，鴈掠斷雲駛。", "山缺女牆轉，林斜僧屋倚。", "江流在何許，危檣出半指。", "長堤苔痕平，盡日無步屣。", "有人爲我來，寒冰照人只。", "鷗盟以要之，相對弄清泚。", "明月不滿掬，一漱霜入齒。", "葹菉薋盈室，爲君種蘭茝。", "戶服艾盈腰，爲君攬荃芷。", "吾非好獨清，濁亦君所耻。", "千丈一寸渾，清恐不如此。", "出門歌濯纓，聲節中宮徵。", "西風騎兩鵠，碧落絕萬里。"]}