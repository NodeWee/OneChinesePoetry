{"author": "劉長卿", "period": "唐", "type": "诗", "title": "賈侍郎自會稽使迴篇什盈卷兼蒙見寄一首與余有挂冠之期因書數事率成十韻", "paragraphs": ["江上逢星使，南來自會稽。", "驚年一葉落，按俗五花嘶。", "上國悲蕪梗，中原動鼓鼙。", "報恩看鐵劒，銜命出金閨。", "風物催歸緒，雲峰發詠題。", "天長百越外，潮上小江西。", "鳥道通閩嶺，山光落剡溪。", "暮帆千里思，秋夜一猨啼。", "柏樹榮新壠，桃源憶故蹊。", "若能爲休去，行復草萋萋。"]}