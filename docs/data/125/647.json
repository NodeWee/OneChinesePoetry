{"author": "蕭穎士", "period": "唐", "type": "诗", "title": "舟中遇陸棣兄西歸數日得廣陵二三子書知遲晚次沙墊西岸作", "paragraphs": ["林烏遙岸鳴，早知東方曙。", "波上風雨歇，舟人叫將去。", "蒼蒼前洲日，的的回沙鷺。", "水氣清曉陰，灘聲隱川霧。", "舊山勞魂想，憶人阻洄泝。", "信宿千里餘，佳期曷由遇。", "前程入楚鄉，弭棹問維揚。", "但見土音異，始知程路長。", "寥寥晚空靜，漫漫風淮涼。", "雲景信可美，風潮殊未央。", "故人江臯上，永日念容光。", "中路枉尺書，謂余瓊樹芳。", "深期結晤語，竟夕恨相望。", "冀願崇朝霽，吾其一葦航。"]}