{"author": "劉長卿", "period": "唐", "type": "诗", "title": "潁川留別司倉李萬", "paragraphs": ["故人早負干將器，誰言未展平生意。", "想君疇昔高步時，肯料如今折腰事。", "且知投刃皆若虛，日揮案牘常有餘。", "槐暗公庭趨小吏，荷香陂水膾鱸魚。", "客裏相逢款話深，如何岐路剩霑襟。", "白雲西上催歸念，潁水東流是別心。", "落日征驂隨去塵，含情揮手背城闉。", "已恨良時空此別，不堪秋草更愁人。"]}