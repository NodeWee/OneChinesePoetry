{"author": "孟浩然", "period": "唐", "type": "诗", "title": "家園臥疾畢太祝曜見尋", "paragraphs": ["伏枕舊遊曠，笙簧勞夢思。", "平生重交結，迨此令人疑。", "冰室無煖氣，炎雲空赫曦。", "隙駒不暫駐，日聽涼蟬悲。", "壯圖哀未立，斑白恨吾衰。", "夫子自南楚，緬懷嵩汝期。", "顧予衡茅下，兼致稟物資。", "脫分趨庭禮，殷勤伐木詩。", "脫君車前鞅，設我園中葵。", "斗酒須寒興，明朝難重持。"]}