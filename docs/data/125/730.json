{"author": "孟浩然", "period": "唐", "type": "诗", "title": "晚春臥病寄張八", "paragraphs": ["南陌春將晚，北窗猶臥病。", "林園久不遊，草木一何盛。", "狹逕花障迷，閑庭竹掃淨。", "翠羽戲蘭苕，赬鱗動荷柄。", "念我平生好，江鄉遠從政。", "雲山阻夢思，衾枕勞歌詠。", "歌詠復何爲，同心恨別離。", "世途皆自媚，流俗寡相知。", "賈誼才空逸，安仁鬢欲絲。", "遙情每東注，奔晷復西馳。", "常恐填溝壑，無由振羽儀。", "窮通若有命，欲向論中推。"]}