{"author": "顏真卿", "period": "唐", "type": "诗", "title": "題杼山癸亭得暮字", "paragraphs": ["杼山多幽絕，勝事盈跬步。", "前者雖登攀，淹留恨晨暮。", "及茲紆勝引，曾是美無度。", "歘構三癸亭，實爲陸生故。", "高賢能剏物，疏鑿皆有趣。", "不越方丈間，居然雲霄遇。", "巍峨倚脩岫，曠望臨古渡。", "左右苔石攢，低昂桂枝蠹。", "山僧狎猨狖，巢鳥來枳椇。", "俯視何楷臺，傍瞻戴顒路。", "遲迴未能下，夕照明村樹。"]}