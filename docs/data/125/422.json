{"author": "劉長卿", "period": "唐", "type": "诗", "title": "初貶南巴至鄱陽題李嘉祐江亭", "paragraphs": ["南出巴人徼，長江萬里隨。", "不才甘謫去，流水亦何之。", "地逺明君棄，天髙酷吏欺。", "青山獨往路，芳草未歸時。", "流落還相見，悲歡話所思。", "猜讒傷薏苡，愁暮向江蘺。", "淚盡㸔長劔，心閑寄釣𢇁。", "水雲初起重，暮鳥逺來遲。", "稚子能吳語，新文怨楚詞。", "憐君不得意，客鬢老南枝。"]}