{"author": "孟浩然", "period": "唐", "type": "诗", "title": "還山貽湛法師", "paragraphs": ["幼聞無生理，常欲觀此身。", "心跡罕兼遂，[崎嶇]多在塵。", "晚途歸舊壑，偶與支公鄰。", "導以微妙法，結爲清淨因。", "煩惱業頓捨，山林情轉殷。", "朝來問疑義，夕話得清真。", "墨妙稱古絕，詞華驚世人。", "禪房閉虛靜，花藥連冬春。", "平石籍琴硯，落泉灑衣巾。", "欲知冥滅意，朝夕海鷗馴。"]}