{"author": "劉長卿", "period": "唐", "type": "诗", "title": "奉和李大夫同呂評事太行苦熱行兼寄院中諸公仍呈王員外", "paragraphs": ["迢遞太行路，自古稱險惡。", "千騎儼欲前，羣峰望如削。", "火雲從中出，仰視飛鳥落。", "汗馬臥高原，危旌倚長薄。", "清風竟不至，赤日方煎鑠。", "石枯山木燋，鱗窮水泉涸。", "九重今旰食，萬里傳明略。", "諸將候軒車，元凶愁鼎鑊。", "何勞短兵接，自有長纓縛。", "通越事豈難，渡瀘功未博。", "朝辭羊腸阪，夕望貝丘郭。", "漳水斜遶營，常山遙入幕。", "永懷姑蘇下，遙寄建安作。", "白雪和難成，滄波意空託。", "陳琳書記好，王粲從軍樂。", "早晚歸漢廷，隨公上麟閣。"]}