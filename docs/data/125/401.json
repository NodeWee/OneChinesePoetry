{"author": "劉長卿", "period": "唐", "type": "诗", "title": "禪智寺上方懷演和尚寺即和尚所創", "paragraphs": ["絕巘東林寺，高僧惠遠公。", "買園隋苑下，持鉢楚城中。", "斗極千燈近，煙波萬井通。", "遠山低月殿，寒木露花宮。", "紺宇焚香淨，滄州擺霧空。", "鴈來秋色裏，曙起早潮東。", "飛錫今何在？蒼生待發蒙。", "白雲翻送客，庭樹自辭風。", "捨筏追開士，迴舟狎釣翁。", "平生江海意，惟共白鷗同。"]}