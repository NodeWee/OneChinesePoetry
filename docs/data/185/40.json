{"author": "韓偓", "period": "唐", "type": "诗", "title": "奉和峽州孫舍人肇荆南重圍中寄諸朝士二篇時李常侍洵嚴諫議龜李起居殷衡李郎中冉皆有繼和余久有是債今至湖南方暇牽課 二", "paragraphs": ["征途安敢更遷延，冒入重圍勢使然。", "衆果却應存苦李，五缾惟恐竭甘泉。", "多端莫撼三珠樹，密策尋遺七寶鞭。", "黃篾舫中梅雨裏，野人無事日高眠。"]}