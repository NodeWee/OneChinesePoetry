{"author": "楊億", "period": "宋", "type": "诗", "title": "朱侍郎致仕南歸上特錫宴於玉津園仍詔兩制三館並預其會以伸祖送輙賦詩美之", "paragraphs": ["征輪軋軋出皇都，行路咨嗟賢丈夫。", "天子特令供祖帳，國門聊且駐驪駒。", "舊僚送别傾三省，御醴分甘倒百壺。", "下詔已聞推異禮，乞言猶自渴嘉謨。", "馮公不是沉郎署，賀老緣何歸鑑湖。", "明主恩深若爲捨，夢魂應繞博山鑪。"]}