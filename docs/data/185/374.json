{"author": "楊億", "period": "宋", "type": "诗", "title": "咸平六年二月十八日扈從宸遊因成紀事二十二韻", "paragraphs": ["步輦下明光，鳴鞘出未央。", "屬車多載酒，夾道競焚香。", "雲管飄梅吹，蜺旌錯鳥章。", "從臣沙苑馬，衛士羽林槍。", "玉輅天行健，金壺晝漏長。", "光風汎蘭蕙，仙霧拂旂常。", "宿雨收林薄，晨曦艷屋梁。", "閭閻空里巷，旄罕隘康莊。", "託乘奉珍使，先驅執戟郎。", "從橋初轉轂，憑軾見垂裳。", "暫駐時龍馭，前臨戲馬塲。", "由來講武事，所以服遐荒。", "電影流機石，鵶羣發大黄。", "千鈞寧覺重，七札豈曾妨。", "卒勇如虓虎，人觀若堵墻。", "腰鞬晉元帥，扈蹕漢諸王。", "聊用誇胡客，還聞讋鬼方。", "迴輿百里囿，錫宴九霞觴。", "射以騶虞節，歌爲白雪倡。", "仙山鯨海上，御苑斗城旁。", "周鎬歡麀鹿，虞韶集鳳凰。", "瑤池春水渌，猶誤濯滄浪。"]}