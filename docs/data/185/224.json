{"author": "楊億", "period": "宋", "type": "诗", "title": "章徵君見和所寄詩再次本韻酬贈", "paragraphs": ["武夷山秀建溪清，身隱心閑事不縈。", "前古是非爲己任，故鄉人物與誰評。", "勸農春壠巾頻折，逢客秋郊蓋暫傾。", "綵服趨翔娛壽母，絳帷談論誘諸生。", "潁流洗耳殊非達，谷口躬耕亦近名。", "博奕自堪銷永日，絲桐兼得助高情。", "莫嫌霜雪將侵鬢，須歎塵埃漸滿纓。", "早晚鳴騶催上道，聖君虛左欲相迎。"]}