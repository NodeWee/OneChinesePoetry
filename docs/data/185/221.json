{"author": "楊億", "period": "宋", "type": "诗", "title": "郡民以歲稔刑清相率爲齋以報善政永嘉聶從事賦詩紀其事因依韻足成一百言以謝之", "paragraphs": ["爲郡臨甌越，雲泉興未乖。", "歡謠乏襦袴，歸思滿荆柴。", "偶遂豐年望，潛將樂土偕。", "流民爭襁負，兇黨絕椎埋。", "精力姦多露，清心政自諧。", "羣生不疵癘，比屋已綏懷。", "輙詣金人宇，同修香積齋。", "漫勞歌邵父，方待拍洪崖。", "治行非尤異，傳聞及等儕。", "雕章忽垂贈，屬和愧淫哇。"]}