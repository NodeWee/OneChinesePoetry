{"author": "楊億", "period": "宋", "type": "诗", "title": "京師故人有以隴西鸚鵡遺予者因畜養之去年出守縉雲提挈而至性靈甚慧觸類能言公退翫之常若不足忽遇疾而逝因命瘞於小園作詩一章聊以追悼識者無罪予以貴畜也", "paragraphs": ["隴山秋樹舊巢傾，遠向江東逐斾旌。", "去國夢魂應繚繞，入春喉舌漸分明。", "一聲警露何慚鶴，百囀遷喬肯讓鶯。", "終日雕籠心不戀，經年丹觜色猶輕。", "思歸悒悒因成疾，顧主依依尚有情。", "死葬小園芳草地，夜來經雨綠苔生。"]}