{"author": "楊億", "period": "宋", "type": "诗", "title": "坐中朱博士言今荆南張諫議典襄陽日嘗留意一妓公頗畏內終不得近及移郡荆渚泣别郵亭乃爲歌詞流布巴郢予感其事賡而成詩", "paragraphs": ["駸駸五馬江陵去，寂寂雙娥漢水頭。", "一曲歌終眉黛斂，十分酒盡涙珠流。", "陽春郢客傳新唱，暮雨高堂夢昔遊。", "瓊樹無人敢親近，章臺京兆不勝愁。"]}