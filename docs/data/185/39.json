{"author": "韓偓", "period": "唐", "type": "诗", "title": "奉和峽州孫舍人肇荆南重圍中寄諸朝士二篇時李常侍洵嚴諫議龜李起居殷衡李郎中冉皆有繼和余久有是債今至湖南方暇牽課 一", "paragraphs": ["敏手何妨誤汰金，敢懷私忿斅羊斟。", "直應宣室還三接，未必豐城便陸沈。", "熾炭一爐真玉性，濃霜千澗老松心。", "私恩尚有捐驅誓，況是君恩萬倍深。"]}