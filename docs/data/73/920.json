{"author": "王十朋", "period": "宋", "type": "诗", "title": "李德遠寺簿敢言勇退今之古人也東嘉王某賦詩以高其行", "paragraphs": ["吳山蒼蒼烟靄橫，皇都日日春風生。", "利塗捷徑走輪轂，古道荆棘惟君行。", "吳江洪濤拍天洶，萬楫千帆日相踵。", "六鰲入釣猶不歸，急流知退惟君勇。", "斜川勝事今臨川，錦袍風月追謫仙。", "芋魁豆飯吾亦有，脫屣有媿君翩然。", "我輩情鍾惜離索，爲國惜賢情更惡。", "江頭送別春尚寒，回首冥鴻已寥廓。"]}