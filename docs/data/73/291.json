{"author": "王十朋", "period": "宋", "type": "诗", "title": "柘溪道傍有班竹百餘挺蕭洒可愛與先之賞翫移時因念鄉間無是種約異日移其根予戲誦君看江上千竿竹不是男兒淚點班之句遂發一笑既而作數語解異世婦人之嘲且志不必移根也", "paragraphs": ["男兒有淚不染竹，當作包胥賈生哭。", "湘源遺種雖可愛，節目尚餘兒女態。", "誰能千里移此根，出門又恐添啼痕。", "不如還家種慈竹，不厭千竿萬竿綠。"]}