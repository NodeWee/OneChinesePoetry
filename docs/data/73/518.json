{"author": "王十朋", "period": "宋", "type": "诗", "title": "月上人以拳石植海松蒔菖陽於四際蒼姿秀色鍾清氣于几案間以爲梅溪之野人贈兼惠詩章因與酬唱凡四首  其四", "paragraphs": ["澗毛纖細蔭青松，會見成仙與化龍。", "孤嶼兩峯多臭味，一莖九節異香茸。", "羨師得句侵澄觀，顧我談經媿叔重。", "明日還家带滄海，園林小小可能容。"]}