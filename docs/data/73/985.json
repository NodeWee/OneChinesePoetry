{"author": "王十朋", "period": "宋", "type": "诗", "title": "寶印叔得小假山以長篇模寫進士欽逢辰和之某次韵并簡欽", "paragraphs": ["越絕天台溫雁蕩，萬壑千巖各形狀。", "錢塘風物更奇絕，杖屨年時記曾訪。", "歸來戲闢小園林，十里西湖藏甕盎。", "悠然入眼皆吾山，羅列軒窗一何壯。", "止菴道人真有道，種竹蒔花近丘壙。", "何人好事贈假山，潛澗新添小屏嶂。", "却疑遷徙從平泉，更恐飛來自秦望。", "世間贋物何止此，沙佛儒衣龍亦象。", "道人於物意豈留，異日從教散天壤。", "花木篇章兩游戲，林下高風真可尚。", "來游蓮社有詩人，句比昌黎更豪放。", "我休說假復論真，真假通同歸一相。"]}