{"author": "王十朋", "period": "宋", "type": "诗", "title": "鄭遜志胡叔成謝鵬劉敦信萬廓鄔一唯和詩復用前韻", "paragraphs": ["前日中秋一壺酒，交朋解散歸南畝。", "把盃邀月止三人，中有客來從谷口。", "首登詩壇出險語，張我孤軍真畏友。", "重陽佳句更奇絕，西風猛向松關吼。", "中庸伯始遥遥胄，穎然作賦吟詩手。", "謝客篇章似春草，分得家傳才一斗。", "句法天然自圓熟，長慶詩豪今有後。", "妙齡能作老成語，必大奇兒亦希有。", "鄔郡太守司馬孫，文與其人兩溫厚。", "我與數子無薰蕕，文字相從十常九。"]}