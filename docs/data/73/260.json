{"author": "王十朋", "period": "宋", "type": "诗", "title": "三月晦日與同舍送春於梅溪因誦賈閬仙詩云三月更當三十日，風光別我苦吟身共君今夜不須睡未到曉鍾猶是春時有二十八人遂以齒序分韻", "paragraphs": ["記得來時手自探，預知今日思難堪。", "樹頭綠暗鶑如訴，地上紅多蝶尚貪。", "此夜鍾聲那忍聽，明朝酒盞可能酣。", "却因送別還驚我，老境如蠶已食三。"]}