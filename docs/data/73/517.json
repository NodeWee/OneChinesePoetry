{"author": "王十朋", "period": "宋", "type": "诗", "title": "月上人以拳石植海松蒔菖陽於四際蒼姿秀色鍾清氣于几案間以爲梅溪之野人贈兼惠詩章因與酬唱凡四首  其三", "paragraphs": ["禪杖西游覩萬松，歸栽九節伴蒼龍。", "何須偃蓋藏龜甲，自可延年勝鹿茸。", "贊老房幽看更好，晝公詩險和難重。", "爲師旦旦加澆濯，不遣塵埃上綠容。"]}