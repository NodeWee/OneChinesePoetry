{"author": "王十朋", "period": "宋", "type": "诗", "title": "人日過電山隨行有昌黎集因讀城南登高詩遂次韵留別孫先覺", "paragraphs": ["臘去梅已稀，陽浮柳初弄。", "北斗新轉梢，東風漸消凍。", "爲人節固佳，顧我身無用。", "命駕訪親交，肩輿勞僕從。", "門闌念久別，燈燭忻此共。", "興來酒自斟，歡至欹頻送。", "提壺勸銜盃，播穀催除葑。", "農耕方迫歸，行樂未能縱。", "人生苦離別，俗狀嗟倥傯。", "春風桃李花，把盞何時重。"]}