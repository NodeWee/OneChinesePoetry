{"author": "王十朋", "period": "宋", "type": "诗", "title": "月上人以拳石植海松蒔菖陽於四際蒼姿秀色鍾清氣于几案間以爲梅溪之野人贈兼惠詩章因與酬唱凡四首  其一", "paragraphs": ["蒼蒼千尺大夫松，不似湖嵌植小蘢。", "枕水一拳形崒嵂，凌雲三幹色尨茸。", "王衡星化姿兼茂，蓮社詩高席可重。", "乞與書窗端不惡，蕭然如對德人容。"]}