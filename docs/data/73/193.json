{"author": "王十朋", "period": "宋", "type": "诗", "title": "前詩送三鄉文行雖各獻芹然非所以勉子大夫茂明大對之意更爲古詩一章", "paragraphs": ["逆胡殘喘仍跳梁，中興事業猶渺茫。", "當今取士異平日，非爲故事開科場。", "廟堂方諱口打賊，翻抵正論爲猖狂。", "紛紛兒輩苟富貴，妄引申伯深阿王。", "公孫老儒亦曲學，不敢正色言堯湯。", "徒令天下慷慨士，肝膽一劍生光芒。", "前年胡公以言逐，言今已驗官未復。", "近日徑山緣賦詩，裹頭衣白投荒服。", "忠良自此多結舌，道路相看徒以目。", "誰能言事如靖康，陳東已死歐陽戮。", "國家養士恩至渥，千戈不廢菁莪育。", "諸公報國當如何，莫把剛腸慕粱肉。", "丈夫一第何足道，幸勿以此存懷抱。", "賈生當獻太息流涕痛哭書，更施三表五餌請爲屬國繫單于。", "大劉小劉展盡畎畝惓惓忠，弘恭石顯輩視之當與奴僕同。"]}