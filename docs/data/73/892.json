{"author": "王十朋", "period": "宋", "type": "诗", "title": "宿靈巖贈長老敏行", "paragraphs": ["籃輿謝公嶺，杖屨矩羅室。", "凈名訪維摩，一菴僅容膝。", "尋僧畫屏中，徃徃多八十。", "平生看不足，靈巖最奇絕。", "老禪蜀中來，心印傳佛日。", "脚力窮天下，稱此爲第一。", "茲山昔未開，藏閉最深密。", "倘不遇熙朝，造物肯容出。", "孫公賦天台，勝地尚遺佚。", "我欲續金聲，願借山中筆。"]}