{"author": "王十朋", "period": "宋", "type": "诗", "title": "辛亥九日侍家君同孫子淵子昭子尚登高于家之東山時菊花未開坐客皆以爲恨至十月望獨步東籬下見前日青枝已爛熳矣東坡云凉天佳月即中秋菊花開日乃重陽不以日月斷也於是命酒肴呼鄰里飲於叢畔云", "paragraphs": ["前日重陽日，與客同登翫。", "有酒無菊花，把盃一長嘆。", "良辰苦易失，十月今又半。", "緬焉想前遊，獨到東籬畔。", "鮮鮮霜中菊，滿地金錢粲。", "我思東坡言，隣里乃相喚。", "斬新作重九，不以日月斷。", "人生貴適意，世俗豈能絆。", "遇酒即歡樂，取醉期爛熳。", "羲和馭白日，疾劇走丸彈。", "百年能幾何，不飲乃癡漢。"]}