{"author": "王十朋", "period": "宋", "type": "诗", "title": "上丁釋奠備數獻官書十二韵呈莫子齊教授趙可大察推", "paragraphs": ["魯人呼東家，陳蔡不火食。", "當時雖高第，往往亦慍色。", "孰知夢奠後，廟祀亙無極。", "嵬然衮冕尊，王侯面俱北。", "武成祭上戊，龍棄配社稷。", "隆殺良不同，論功豈如德。", "去載游上庠，觀禮杏壇側。", "備樂閲九奏，銀袍爛千億。", "茲焉客蓮幕，濫與俎豆職。", "登階瞻睿容，炳睟若親識。", "壯哉芹藻宮，不減魯侯國。", "歸賡泮水頌，才劣慙史克。"]}