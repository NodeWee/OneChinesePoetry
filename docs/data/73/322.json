{"author": "王十朋", "period": "宋", "type": "诗", "title": "九日飲酒會趣堂者十九人老者與焉既醒念不可以無詩因用贈林知常韻示諸友", "paragraphs": ["我似楊雄貧嗜酒，筆作耕犁紙爲畝。", "辛勤耕植三十年，往往糟醨罕濡口。", "今年九日甕盎空，誰饌先生荷諸友。", "衰顔迎醉生嫩紅，饞腹隨餐失饑吼。", "菊花不上老人頭，酒盞聊傳此時手。", "文字飲韓嘉數子，禮法拘髠惟一斗。", "衰翁興盡輒先歸，不待盃盤狼籍後。", "坐客高歌驚四隣，吾鄉已在無何有。", "明朝黄花亦不惡，俗眼無端自疏厚。", "酒醒聊記坐中人，有似平原凡十九。"]}