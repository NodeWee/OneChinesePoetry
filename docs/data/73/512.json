{"author": "王十朋", "period": "宋", "type": "诗", "title": "孟夏十有一日時雨初霽晨登高閣極目四望烟鎖日出氣象一新復用前韻", "paragraphs": ["蝶夢驚回聽殘雨，鳥聲喚起欣初晴。", "梵宮烟火带餘濕，黌舍几席生微清。", "披衣登閣忽四顧，頓覺遠目增雙明。", "樵漁欵乃霧中出，舟楫蕩漾田間行。", "清和節物滿眼界，柳垂暗綠花含情。", "窗明几凈日漸永，天開地廓陰不爭。", "俯視滄浪堪濯足，遥看扶桑觀日浴。"]}