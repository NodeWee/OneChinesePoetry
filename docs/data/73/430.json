{"author": "王十朋", "period": "宋", "type": "诗", "title": "白若遇水以小舟從石門渡勢危甚因書數語示圖南文卿時八月二日也", "paragraphs": ["歸途阻秋潦，溪漲不可涉。", "迂從石門渡，未見心已怯。", "壯哉龍伯宮，幽據雁山脇。", "巖如峙城壁，南北本相接。", "衆流欲朝宗，天爲開岌嶪。", "泓澄潭百尺，臲卼舟一葉。", "吾生何自輕，內顧無可挾。", "所頼二友生，千里同負笈。", "忠信儻可仗，免作飛鳶跕。", "來歸從剡溪，山水頗涉獵。", "石齧天台舟，浪拍臨海楫。", "可曾如此境，令我魂震懾。", "連年作行客，川塗但取捷。", "不因風雨暴，誰𣊟遠步屧。", "茲渡雖云惡，觀覽意亦愜。", "謾賦石門篇，添入剡游篋。"]}