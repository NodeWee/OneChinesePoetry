{"author": "王洧", "period": "宋", "type": "诗", "title": "寶祐丙辰余奉漕檄經從得識九鎖山面目咸淳乙丑歲除前五日以帥檄遵奉朝旨四縣疏决回塗重游時積雪初霽瓊瑶境界恍非人世得七言一章錄呈菊巖龔先生", "paragraphs": ["九鎖山寒玉作圍，紅塵世事可曾知。", "峰迴似覺前無路，身到因思舊有詩。", "雲掩巖扉龍蟄冷，月明華表鶴歸遲。", "梅花笑我真迂闊，踏雪重游臘盡時。"]}