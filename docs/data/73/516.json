{"author": "王十朋", "period": "宋", "type": "诗", "title": "月上人以拳石植海松蒔菖陽於四際蒼姿秀色鍾清氣于几案間以爲梅溪之野人贈兼惠詩章因與酬唱凡四首  其二", "paragraphs": ["處士何須種七松，賸栽海上綠髯龍。", "靈根頻灌蒼如玉，黛色初抽軟似茸。", "蘸水小山形鑿鑿，引年昌歜節重重。", "道人分得歲寒種，一洗梅溪憔悴容。"]}