{"author": "王十朋", "period": "宋", "type": "诗", "title": "亡友孫子尚藁葬會稽山大禹寺之側某至官八日出郊訪其墓不獲明年春被命祀禹訪而得之又明年春再往酹酒因植柏十根哭之以詩", "paragraphs": ["疇昔相知似弟昆，那知半世死生分。", "無緣更飲盃中物，想見能修地下文。", "有愧乘車葬元伯，僅同解劔弔徐君。", "他年黛色參天處，是子會稽山下墳。"]}