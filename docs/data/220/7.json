{"author": "孔平仲", "period": "宋", "type": "诗", "title": "亶甫寄示廬山高藥名詩亦作一首奉酬不犯唱首兼用本字更不假借", "paragraphs": ["噫戲廬山乎高哉，山連大江勢橫絕。", "虎卷龍拏起霜雪，五湖七澤瀉波來。", "百穿千孔吞吐成雲雷，其上自有飛瀑水。", "白如一疋練，半天河漢傾崔嵬。", "蒼蒼石壁插空翠，漠漠雲華自開閉。", "水甘松香澗谷深，黄精枸杞生成林。", "地無虎狼毒草木，但聞仙童玉女語笑之清音。", "君不見當時匡續斷世故，結廬莽草無尋處。", "又不見淵明無心五斗米，石床醉臥呼不起。", "真君種杏人獲生，遠公白蓮開玉英。", "松肪柏實皆可飽，何必皓露棲金莖。", "我欲攀崖採紫芝，道中逢仙一問之。", "接余之手生虹蜺，崑崙太室相追隨。", "玄臺絳闕恣遠遊，旁通三島逮十洲。", "柯消石爛未肯休，千秋萬歲一瞑目，下視塵世如蝸牛。"]}