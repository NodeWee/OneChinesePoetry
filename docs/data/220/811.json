{"author": "釋慧空", "period": "宋", "type": "诗", "title": "松齋直指因喫粽與兄弟論鐵酸豏金剛圈栗棘蓬話作三偈見寄合爲一偈酬之", "paragraphs": ["直指喫粽被粽賺，吐出多年鐵酸豏。", "俊鷹纔見插天飛，餓狗牀根爭咂啖。", "忽然變作蒲與圈，鷹也迷蹤狗也奔。", "百年滯貨無人要，千里持來訪我門。", "象牙不出老鼠口，富貴或生窮相手。", "倒把春風二月花，滿勸松齋一杯酒。"]}