{"author": "孔平仲", "period": "宋", "type": "诗", "title": "再作藥名詩一首寄亶父並用本字更不假借此諸名布在本草中雖或隠晦然以爲不當但取世俗之所知而遺其所不知亦君子之用心也至於搜索牽合亦可以發人意思而消磨光景請亶父同作", "paragraphs": ["憶昔見子龍沙邊，冰臺玉壺氣凜然。", "才薄人微辱取友，青蒿媿倚崑崙顛。", "詩鋒利如立刀劍，談經辨博森戈鋋。", "賢愚校我幾百倍，預知子必轉青天。", "別來喧卑共誰語，神遊閬苑長思仙。", "京師再見空草草，瑣細辛勤官事牽。", "如今相去水南北，一別羈旅還隔年。", "每思益友在咫尺，九江地與蘄黄連。", "作詩寄我解離恨，紫貝珊瑚堆目前。", "靈蛇含珠久不吐，駿馬銜脫誰能先。", "彌天雄句駭俗耳，入木香煤濡綵牋。", "嗟余鄙訥會强敵，蜀雞格鬭非所便。", "未甘遂服强一戰，光焰消縮何由然。", "我居此土頗大適，門對廬山飛玉泉。", "火雲燒赤赫日熾，委蛇退食甘晝眠。", "環池老木自却暑，清波白石明相鮮。", "木香漠漠初過雨，水英燦燦新開蓮。", "區區余心最念子，空對黄昏江月圓。", "重樓遠望君不見，淮南細草迷蒼烟。"]}