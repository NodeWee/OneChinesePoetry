{"author": "釋慧空", "period": "宋", "type": "诗", "title": "南華利侍者持昺和尚語至疏山請校入版乃作偈送之謁序于徐大資", "paragraphs": ["曹溪大士出現世，誰其侍者道人利。", "雷轟電激槌拂間，涓滴無遺水傳器。", "而今底事難覆藏，蓋是火後莖茅長。", "未言字字負此老，且要浩浩流諸方。", "最初有箇譊訛處，徧示知音著何語。", "東山有語人未知，請問東湖老居士。"]}