{"author": "李德裕", "period": "唐", "type": "诗", "title": "雨中自秘書省訪王三侍御知早入朝便入集賢侍御任集賢校書及升柏臺又與秘閣相對同院張學士亦余特厚故以詩贈之", "paragraphs": ["共憐獨鶴青霞姿，瀛洲故山歸已遲。", "仁者焉能效鷙鶚，飛舞自合追長離。", "梧桐迥齊鳷鵲觀，煙雨屢拂蛟龍旗。", "鴻鴈衝颷去不盡，寒聲晚下天泉池。", "顧我蓬萊靜無事，玉版寶書藏衆瑞。", "青編盡以汲冢來，科斗皆從魯室至。", "金門待詔何逍遙，名儒早問張子僑。", "王褒軼材晚始入，宮女已能傳洞簫。", "應令栢臺長對戶，別來相望獨寥寥。"]}