{"author": "楊萬里", "period": "宋", "type": "诗", "title": "題曹仲本出示譙國公迎請太后圖自肅天仗以下皆紀畫也", "paragraphs": ["德壽宮前春晝長，宮中花開宮外香。", "太皇頤神玉霄上，都人久不瞻清光。", "今晨忽見肅天仗，翠華黄屋從天降。", "一聲清蹕萬人看，天街冰銷樓雪殘。", "北來又有一紅繖，八鸞三騑金轂端。", "輦中似是瑶池母，鳳舄霞裳剪雲霧。", "太皇望見天開顔，萬國春風百花舞。", "乃是慈寧太母回鸞圖，母子如初千古無。", "朔雲邊雪旗脚濕，御柳宮梅寒影疎。", "向來慈寧隔沙漠，倩雁傳書雁難託。", "迎還騩馭彼何人，魏武子孫曹將軍。", "將軍元是一縫掖，忽攘兩臂挽五石。", "長揖單于如小兒，奉歸慈輦如折枝。", "功蓋天下只戲劇，笑隨赤松蠟雙屐，飄然南山之南北山北。", "君不見岳飛功成不抽身，却道秦家丞相嗔。"]}