{"author": "楊萬里", "period": "宋", "type": "诗", "title": "上巳日予與沈虞卿尤延之莫仲謙招陸務觀沈子壽小集張氏北園賞海棠務觀持酒酹花予走筆賦長句", "paragraphs": ["東風吹我入錦幄，海堂點注燕支薄。", "不論宜雨更宜晴，莫愁傾國與傾城。", "半濃半淡晚明滅，欲開未開最奇絕。", "只銷一線日脚紅，頃刻千株開絳雪。", "偉哉詩人桑苧翁，持杯酌酒澆艷叢。", "坐看玉頰添醉暈，爲渠一醉何須問。"]}