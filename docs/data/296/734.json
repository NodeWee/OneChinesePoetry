{"author": "李德裕", "period": "唐", "type": "诗", "title": "早秋龍興寺江亭閑眺憶龍門山居寄崔張舊從事", "paragraphs": ["江亭感秋至，蘭徑悲露泫。", "秔稻秀晚川，杉松鬱晴巘。", "嗟予有林壑，茲夕念原衍。", "綠篠連嶺多，青莎近溪淺。", "淵明菊猶在，仲蔚蒿莫翦。", "喬木粲凌苕，陰崖積幽蘚。", "遙思伊川水，北渡龍門峴。", "蒼翠雙闕間，逶迤清灘轉。", "故人在鄉國，歲晏路悠緬。", "惆悵此生涯，無由共登踐。"]}