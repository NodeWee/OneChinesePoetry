{"author": "楊萬里", "period": "宋", "type": "诗", "title": "鄉士李英才得老潘墨法善作墨梅復喜作詩艮齋目以三奇贈之七字予復同賦云", "paragraphs": ["吾鄉李君磊嵬胸，夜持雲梯倚秋空。", "月中奪得修月斧，斫倒南山千歲松。", "束歸丹竈和玉桂，燧出綠霧霏鸞龍。", "擣成玄圭與蒼璧，灑作橫枝歲寒色。", "庾嶺霜林和靖園，掇入生綃供戲劇。", "幻松作璧璧作梅，豪氣勃鬰尚不開。", "瓊艘滿釂梅雪下，吐出西湖有聲畫。"]}