{"author": "劉言史", "period": "唐", "type": "诗", "title": "瀟湘遊", "paragraphs": ["夷女采山蕉，緝紗浸江水。", "野花滿髻妝色新，閑歌[欸]乃深峽裏。", "[欸]乃知從何處生，當時泣舜腸斷聲。", "翠華寂寞嬋娟沒，野篠空餘紅淚情。", "青煙冥冥覆杉桂，崖壁凌天風雨細。", "昔人幽恨此地遺，綠芳紅豔含怨姿。", "清猨未盡鼯鼠切，淚水流到湘妃祠。", "北人莫作瀟湘遊，九疑雲入蒼梧愁。"]}