{"author": "李德裕", "period": "唐", "type": "诗", "title": "比聞龍門敬善寺有紅桂樹獨秀伊川嘗於江南諸山訪之莫致陳侍御知予所好因訪剡溪樵客偶得數株移植郊園衆芳色沮乃知敬善所有是蜀道菵草徒得嘉名因賦是詩兼贈陳侍御", "paragraphs": ["昔聞紅桂枝，獨秀龍門側。", "越叟遺數株，周人未嘗識。", "平生愛此樹，攀翫無由得。", "君子知我心，因之爲羽翼。", "豈煩嘉客譽，且就清陰息。", "來自天姥岑，長疑翠嵐色。", "芬芳世所絕，偃蹇枝漸直。", "瓊葉潤不凋，珠英粲如織。", "猶疑翡翠宿，想待鵷雛食。", "寧止暫淹留，終當更封植。"]}