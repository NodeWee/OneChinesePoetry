{"author": "李德裕", "period": "唐", "type": "诗", "title": "近於伊川卜山居將命者畫圖而至欣然有感聊賦此詩兼寄上浙東元相公大夫使求青田胎化鶴", "paragraphs": ["弱歲弄詞翰，遂叨明主恩。", "懷章過越邸，建斾守吳門。", "西圮陰難駐，東臯意尚存。", "慙逾六百石，愧負五千言。", "寄世知嬰繳，辭榮類觸藩。", "欲追綿上隱，況近子平村。", "邑有桐鄉愛，山餘黍谷暄。", "既非逃相地，乃是故侯園。", "野竹多微逕，巖泉豈一源。", "映池方樹密，傍澗古藤繁。", "邛杖堪扶老，黃牛已服轅。", "只應將唳鶴，幽谷共翩翻。"]}