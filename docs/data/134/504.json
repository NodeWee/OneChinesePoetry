{"author": "袁說友", "period": "宋", "type": "诗", "title": "和野堂惠老中秋月蝕韻", "paragraphs": ["一年清絕中秋時，仰天高欲攀桂枝。", "乾坤鎔入玉奩鑑，萬象一掃光芒垂。", "今年不見今宵月，有物噉之傾且仄。", "惜哉至此狼狽凶，空效玉川歌月蝕。", "一盃相囑三更夜，安得飛來明月借。", "明年應解勝今年，莫使詩人愁筆下。", "吁嗟今夕知何夕，且對孤燈照窗隙。", "夜闌搔首獨翻書，且喜燈前雙眼碧。"]}