{"author": "袁說友", "period": "宋", "type": "诗", "title": "江舟撁夫有唱湖州歌者殊動家山之想賦吳歌行", "paragraphs": ["我家苕霅邊，更更聞夜船。", "夜船聲欵乃，腸斷愁不眠。", "一聲三四咽，掩抑含凄切。", "宛轉斷復連，盡是傷離別。", "兩月江頭程，杳不聞此聲。", "身游荆渚路，夢到湖州城。", "但聞空山女兒呼，不見前溪漁父鳴。", "今朝撁頭上，忽作吳歌唱。", "初聲與後聲，一一渾悲愴。", "問汝何所得，昔棹吳中航。", "吟得溪女曲，動君思故鄉。", "我方西上夜，夜夜家山側。", "聲聲勸早歸，霅水年年碧。"]}