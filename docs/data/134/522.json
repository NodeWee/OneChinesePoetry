{"author": "袁說友", "period": "宋", "type": "诗", "title": "過馬肝峽石形與色皆如馬肝迸出峭壁之上予觀之蓋石芝耳大窠一本小者四五不知風雨幾百載而質不敗賦石芝行", "paragraphs": ["巉巖復巉巖，昨日通靈灘。", "通靈二十里，有峽名馬肝。", "一山削壁立萬仞，中有突兀如芝蟠。", "輪囷累片葉，盤結分枝欒。", "宛然老枝菌，如出枯樹端。", "大窠數尺迸崖縫，小者四五高低攢。", "往來競稱馬肝石，不悟石芝爲異觀。", "朝廷日清明，郡國無曠官。", "鍾此溫厚氣，瑞草凝巑岏。", "不見爲羊又爲馬，石芝靈異元非難。", "此芝瑞峽中，一一行人看。", "何人果妙丹青手，便可圖上歸長安。"]}