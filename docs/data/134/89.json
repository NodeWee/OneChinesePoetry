{"author": "王炎", "period": "宋", "type": "诗", "title": "舟行過白石見將使夜宿毛家林翌日到𦭵莪却回和清老", "paragraphs": ["蒼頭倦晨炊，卯飯幾及午。", "泝流赤日中，舟子亦良苦。", "魚躍戀芳餌，鷗飛避鳴櫓。", "仙翁所退藏，好境自呈露。", "溪水清可鑑，山雲橫不度。", "坐斷泉石幽，不受塵土污。", "問之何所得，妙處難悉數。", "初非練玉泉，亦不鳴天鼓。", "人癯道方肥，心遠貌亦古。", "老衲同我來，得句時一吐。", "物色盡詩材，筆底隨指呼。", "行行更前之，繫纜日未莫。", "轉柂涉奔湍，支筇入幽塢。", "倦甚宿茅茨，睡熟不能寤。", "遲明又蓐食，凌風上前浦。", "重露雨點疎，晴嵐雲氣布。", "蝗蝻尚飛揚，禾稼難愛護。", "村落有狗偷，耄倪且狼顧。", "念此一悄然，回舟雙港渡。", "空羨皎然師，詩成有神助。"]}