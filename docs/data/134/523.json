{"author": "袁說友", "period": "宋", "type": "诗", "title": "舟人强以二鍰多取漁人之魚余增百錢與之作漁父行", "paragraphs": ["老父家住逢家洲，無田可種漁爲舟。", "春和夏炎網頭坐，茫茫不覺秋冬過。", "賣魚日不滿百錢，妻兒三口窮相煎。", "朝餐已了夕不飽，空手歸去蘆灣眠。", "今朝何人買鮮鯽，直得千錢酬二百。", "拋錢帆去了不譍，却謝君子爲增益。", "嗟嗟莫怨行路人，滿江風月儂最親。", "但看漁翁更强健，銀刀赤尾長鱗鱗。"]}