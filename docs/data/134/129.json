{"author": "王炎", "period": "宋", "type": "诗", "title": "用元韻答徐尉", "paragraphs": ["吟詩不聳肩兩峰，陸沉雁鶩文書叢。", "銀鈎入眼光照牖，飛來白雪隨雲鴻。", "平生取友半天下，短蓬邂逅依長松。", "尉仙鯨海駕高浪，郡博鳳律鏘和風。", "詩翁巧手刻青玉，笑人擊鉢徒匆匆。", "懷歸我正念籬菊，招魂誰爲吟江楓。", "鼎來徐穉筆如掃，瞬息奇怪浮青紅。", "傾倒五色崑崙渠，洗滌萬斛塵埃胸。", "翩然舍去友三士，碧雲莫合天冥濛。", "世間英傑不易得，一朝聚會江城中。", "才華俱合上金馬，骨相元自居紗籠。", "縣齋冰合只懸榻，舉手咄咄時書空。", "把盃相屬儻相憶，更寄出水新芙蓉。", "天球固是清廟器，牛鐸或中黄鍾宮。", "當憐窘步困老驥，莫誚豪氣無雄虹。", "秋月照人光耿耿，秋風脫木聲蓬蓬。", "流年腕脫不須恨，外物乘除觀塞翁。"]}