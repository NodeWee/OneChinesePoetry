{"author": "李宣古", "period": "唐", "type": "诗", "title": "聽蜀道士琴歌", "paragraphs": ["至道不可見，正聲難得聞。", "忽逢羽客抱綠綺，西別峨嵋峰頂雲。", "初排□面躡輕響，似擲細珠鳴玉上。", "忽揮素爪畫七弦，蒼崖劈裂迸碎泉。", "憤聲高，怨聲咽，屈原呌天兩妃絕。", "朝雉飛，雙鶴離，屬玉夜啼獨鶩悲。", "吹我神飛碧霄裏，牽我心靈入秋水。", "有如驅逐太古來，邪淫辟蕩貞心開。", "孝爲子，忠爲臣，不獨語言能敎人。", "前弄嘯，後弄嚬，一舒一慘非冬春。", "從朝至暮聽不足，相將直說瀛洲宿。", "更深彈罷背孤燈，窗雪蕭蕭打寒竹。", "人間豈合值仙蹤，此別多應不再逢。", "抱琴却上瀛洲去，一片白雲千萬峰。"]}