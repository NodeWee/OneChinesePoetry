{"author": "薛逢", "period": "唐", "type": "诗", "title": "送西川梁常侍之新築龍山城幷錫賚兩州刺史及部落酋長等", "paragraphs": ["聖主憂夷貊，屯師翦束欽。", "皇家思眷祐，星使忽登臨。", "用命期開國，違天必釁碪。", "化須均草樹，恩不間飛沈。", "束馬凌蒼壁，捫蘿上碧岑。", "瘴川風自熱，劒閣氣長陰。", "迅瀨從天急，喬松入地深。", "仰觀唯一逕，俯瞰即千尋。", "水作新城帶，山爲故壘襟。", "東開洞君聽，南闢納蠻心。", "渥澤濡三部，衣冠化雨林。", "帶文雕白玉，符理篆黃金。", "鳥道經邛𤏡，星纏過觜參。", "迴軒如睿獎，休作苦辛吟。"]}