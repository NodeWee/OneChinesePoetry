{"author": "宗澤", "period": "宋", "type": "诗", "title": "道逢散遣之卒云講和退師無所用之矣輒以二十六句道胸臆", "paragraphs": ["翁擁麾幢我爲兒，剽聞竊睹皆兵機。", "其中襲擊不容瞬，飆行電掣猶逶迤。", "戎人長驅越大河，天下震驚觀闕危。", "肉食之謀殊未臧，我憤切骨其誰知。", "慨然奏疏金馬門，力陳盟賂損國威。", "嚴尤下策尤可笑，晁錯上書亦奚爲。", "道路荆棘初剪除，花如步障吾東之。", "八年閉戶尺蠖屈，一旦渡關匹馬馳。", "行行側身聽戎捷，忽聞募士詔遣歸。", "濃書大墨榜教詔，曰敵悔過今退師。", "羽檄向來召貔虎，乃詠出車歌杕杜。", "櫜兵銷刃兵猶怒，却把鉏犁農歌舞。", "君王神武今藝祖，爾如不歸污我斧。"]}