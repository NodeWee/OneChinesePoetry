{"author": "梅堯臣", "period": "宋", "type": "诗", "title": "吳仲庶殿院寄示與呂沖之馬仲涂唱和詩六篇邀予次韻焉 汴渠", "paragraphs": ["我實山野人，不識經濟宜。", "聞歌汴渠勞，謾綴汴渠詩。", "汴水源本清，隨分黄河枝。", "濁流方已盛，清派不可推。", "天王居大梁，龍舉雲必隨。", "設無通舟航，百貨當陸馳。", "人間牛騾馿，定應無完皮。", "苟欲東南蘇，要省聚歛爲。", "兵衛詎能削，乃須雄京師。", "今來雖太平，盡罷未是時。", "願循祖宗規，勿益羣息之。", "譬竭兩川賦，豈由此水施。", "縱有三峽下，率皆麤冗資。", "慎莫尤汴渠，非渠取膏脂。"]}