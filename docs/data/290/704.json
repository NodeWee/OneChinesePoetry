{"author": "梅堯臣", "period": "宋", "type": "诗", "title": "歐陽永叔王原叔二翰林韓子華吳長文二舍人同過弊廬值出不及見", "paragraphs": ["枯竹爲門扉，不可容車騎。", "況如鄭廣文，無氊藉賓位。", "窮冬月破七，貴客聯玉轡。", "傳騶肅里閭，下榻呼童稚。", "問我何所往，共留牆上字。", "兒愚不知誰，金章言照地。", "既屈卿大夫，恨莫親帚篲。", "星躔回已高，麟趾寧復至。", "戢戢鄰巷居，相見竊自喟。", "豈料瘦老翁，能令賢達至。", "昔時蓬蒿徑，安有此盛事。"]}