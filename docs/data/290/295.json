{"author": "晁說之", "period": "宋", "type": "诗", "title": "忽蒙秀實內黄賢尉寄書期許稠至有經世之語輒代書爲謝", "paragraphs": ["歲宴慕羣侣，魚鳥各知息。", "故人音書來，憐我此時憶。", "忠言開靡靡，豈但問寢食。", "我有山耕願，久矣君已得。", "中道忽獻書，明時思自立。", "一官雖漫與，頗知民苦疾。", "豺狼不當路，雨露發天秩。", "植杖聽班詔，去暴看甲乙。", "閭閻心欲速，廊廟慮匪棘。", "恨不死褚淵，歎嗟起安石。", "固云小人鄙，未易君子識。", "悠悠定誰堪，世事兒女劇。", "君才雄且鋭，欲振排雲翮。", "但恨張公子，蹶蹶難與適。", "功名良可圖，燕然銘謾勒。"]}