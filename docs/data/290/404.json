{"author": "梅堯臣", "period": "宋", "type": "诗", "title": "五月十七日四鼓夢與孺人在宮庭謝恩至尊令小黄門宣諭曰今日社與卿喜此佳辰便可作詩進來枕上口占", "paragraphs": ["同謁未央殿，共霑明主恩。", "冕旒親日月，蹈舞荷乾坤。", "龍尾三重峻，螭頭幾級尊。", "德音欣社日，撫語走黄門。", "陰會皆如實，陽開不復存。", "空餘破窗月，流影到床垠。"]}