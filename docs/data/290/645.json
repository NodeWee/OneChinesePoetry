{"author": "梅堯臣", "period": "宋", "type": "诗", "title": "吳沖卿學士以王平甫言淮甸會予予久未至沖卿與平甫作詩見寄答之", "paragraphs": ["老馬力盡道路長，豈若壯驥思騰驤。", "項窮臨流歎不逝，燕骨埋沒庸可傷。", "我今六十趨南北，饑腸不足面黧黑。", "少年心志一點無，千里區區安所得。", "往居閭閈乏經過，閉門讀書多廢食。", "便從冠带向仕途，强顔希祿非貪職。", "昨逢王倩昧平生，一見如舊心相傾。", "談經樹下任日炙，酒狂便欲騎長鯨。", "誰意同行有遲疾，先入大梁凡幾日。", "大梁故人憐鈍衰，迭爲寄唱辭嚴密。", "卒章言買羊與酒，雖齒動摇能飫溢。", "亦知紅頰教新成，更願舊朋邀六七。"]}