{"author": "晁說之", "period": "宋", "type": "诗", "title": "顧彌邵以其尊內翰所有歐陽公集遺侄季澈賦詩篇末見及輒次韻作", "paragraphs": ["昭陵人物一朝盛，晚有醉翁爲擬倫。", "譬如羣鳳粲羽翰，來下千里儀九成。", "鳳歸樂絕天寥寥，人間墜簡空垂精。", "可但光華開日月，要識忠憤聳幽神。", "虎頭本是當時客，教子傳孫無粟亭。", "晝吟夜誦翁文耳，池蛙何容聒正聲。", "得之不待金錯贈，好守門律如時令。", "君家此叔定不癡，莫厭家雞外勤請。"]}