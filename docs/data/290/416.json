{"author": "梅堯臣", "period": "宋", "type": "诗", "title": "吳仲庶殿院寄示與呂沖之馬仲涂唱和詩六篇邀予次韻焉 次韻被命出城共汎", "paragraphs": ["三驄忽出乘楚艘，直氣突兀如吳濤。", "大都智勇皆世豪，橫身破浪親戰舠。", "迴舷受箭誰畏曹，猛士心伏寒生毛。", "風聲鶴唳傳九臯，何用寶刀稱孟勞。", "右持酒杯左持螯，功成各慕前人高。", "不言大享烹太牢，下與尺鷃翔於蒿。"]}