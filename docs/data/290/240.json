{"author": "宗澤", "period": "宋", "type": "诗", "title": "渭南道中逢二蜀兵出印本手詔司馬溫公范文正公贈太師外祖丞相贈太保悲喜交集慨然賦詩", "paragraphs": ["我君肇當陽，憸佞畢退聽。", "示民以好惡，觀此第一政。", "恭惟司馬范，二老文且正。", "堂堂外王父，九牧稱無盡。", "宸章粲褒賁，倬彼雲漢盛。", "昭回天下來，光生萬象俊。", "小臣行抱憂，中路得此慶。", "慨然夷望歸，欣聞比干贈。", "傷心外王父，三黜坐諫爭。", "未爲召公保，亟上丞相印。", "羣邪肆欺誣，不死仗元聖。", "閹童裂茅土，儇子執魁柄。", "十載卧江湖，齎志目不瞑。", "誰言墮黄壤，廟象飾繡衮。", "石槨安用營，金縢渠不信。", "因知日月星，雖晦終不泯。", "一旦遇雷風，浮雲豈能病。"]}