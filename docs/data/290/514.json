{"author": "梅堯臣", "period": "宋", "type": "诗", "title": "許待制遺雙鱖魚因懷頃在西京於午橋石瀨中得此魚二尾是時以分餉留臺謝秘監遂作詩與留守推歐陽永叔酬和今感而成篇輒以錄上", "paragraphs": ["昔時三月在西洛，始得午橋雙鱖魚。", "墨蘚點衣鱗細細，紅盤鋪藻尾舒舒。", "麟臺老監分烹去，蓮幙佳賓唱和初。", "今日楊州使君贈，重思二十九年餘。"]}