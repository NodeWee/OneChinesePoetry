{"author": "梅堯臣", "period": "宋", "type": "诗", "title": "送李節推挈內歸寧池陽并李察推往南康軍嫁妹二君同行", "paragraphs": ["江上雙畫舸，風帆或先後。", "晚共泊蘆洲，欣同幕中友。", "一過長風沙，一住貴池口。", "當時驄馬客，今是憑熊守。", "每憐諸女賢，與婿來爲壽。", "上去至南康，嫁妹事箕帚。", "不畏楊瀾險，不爲廬峯秀。", "二君情義著，我送何須酒。"]}