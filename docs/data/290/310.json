{"author": "晁說之", "period": "宋", "type": "诗", "title": "比日風雨甚異山下人云此六月龍會時也中頂有會龍洞予嘗遊焉賦詩記其事今感之有作寄趙德鱗", "paragraphs": ["西峰掩映東峰明，倐忽起滅令人驚。", "九野雨足龍上征，六月正乃會瑲珩。", "雷電斷絕風來輕，鼓倡鼙和鈴簫笙。", "虹霓舒斾雲搖旌，萬龍夭矯宿崢嶸。", "天門大開仙子迎，不比它邦時雨行。", "中天有洞遺珠纓，我昔酌泉探幽清。", "尚疑不然今信誠，安得問訊驂騎鯨。", "脱去禁令朝玉京，相羊容與俯四瀛。", "下呼我友何營營，寒饑暑渴亦已更，胡不同我此長生。"]}