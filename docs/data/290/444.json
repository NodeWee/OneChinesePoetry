{"author": "梅堯臣", "period": "宋", "type": "诗", "title": "潘歙州怪予遂行與黄君同路黄先游浙矣依韻酬寄", "paragraphs": ["未識潘岳貌，已知潘岳名。", "去年改藩屏，暫此解佩纓。", "一見意已合，談笑僕屢更。", "豈唯文學富，況亦論事精。", "溪邊昔欲罷，屑屑秋雨零。", "於今又聞蟬，重起悲凉情。", "作詩遠見招，值我將西行。", "譬彼矯翼鳥，革然顧侶鳴。", "蒼山不可陟，空入江上舲。", "黄君雖云約同泛，明日自訪柳惲汀。", "寒儒所向多不成，或西或東車馬驚。", "高樓登望酸目睛，欲觀弄濤仍膾鯨。", "新安太守空相迎，舉手謝君江水清。"]}