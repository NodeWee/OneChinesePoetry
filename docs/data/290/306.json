{"author": "晁說之", "period": "宋", "type": "诗", "title": "趙君年十六作雨詩極奇驗可畏說之輒次韻和之", "paragraphs": ["天地綿綿寄一水，上有浮羽下累塊。", "時時出溢不自持，或濛或霔初有底。", "人間妄見得雨名，穴居那解知其際。", "既久天地如卵毈，漏下涌上潛相繼。", "日雞月蟾喜瀦污，力斂光明慳不費。", "兹復何時霖未休，萬牛高木同茅刈。", "朽屋欹傾嗟莫支，好逐苴浮連一穗。", "何處紅藥媚芳妍，但見土花爭點翠。", "被濕出門意憀慄，刺舟庭下却車騎。", "茫然誰與散此愁，文定諸孫森葆翳。", "青青稚齒口鼻哽，滂沱苦語天工棄。", "趙生十四識嵇康，諒知前言非我戲。"]}