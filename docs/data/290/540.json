{"author": "梅堯臣", "period": "宋", "type": "诗", "title": "讀邵不疑學士詩卷杜挺之忽來因出示之且伏高致輒書一時之語以奉呈", "paragraphs": ["作詩無古今，唯造平淡難。", "譬身有兩目，瞭然瞻視端。", "邵南有遺風，源流應未殫。", "所得六十章，小大珠落槃。", "光彩若明月，射我枕席寒。", "含香視草郎，下馬一借觀。", "既觀坐長歎，復想李杜韓。", "願執戈與戟，生死事將壇。"]}