{"author": "梅堯臣", "period": "宋", "type": "诗", "title": "王原叔內翰宅觀山水圖", "paragraphs": ["石蒼蒼，連峭峯，大山嵯峨雲霧中。", "老松瘦樹無筆蹤，巧奪造化何能窮。", "古絹脆裂再黏續，氣象一似高高嵩。", "上有荆浩字，特歸翰林公。", "願換廷圭一丸墨，誰言賣錢須青銅。", "范寬到老學未足，李成但得平遠工。", "黄金白璧未爲貴，丈人師臣無不通。"]}