{"author": "梅堯臣", "period": "宋", "type": "诗", "title": "晏成續太祝遺雙井茶五品茶具四枚近詩六十篇因以爲謝", "paragraphs": ["始於歐陽永叔席，乃識雙井絕品茶。", "次逢江東許子春，又出鷹爪與露芽。", "鷹爪斷之中有光，碾成雪色浮乳花。", "晏公風流丞相族，以此五色論等差。", "遠走犀兵至蓬巷，青蒻出篋封題加。", "紋柘冰瓷作精具，靈味一啜驅昏邪。", "神還氣王讀高詠，六十五篇金出沙。", "已從鍛鍊出至寶，終老不變傳幽遐。", "自惟平昔所得者，何異瓦礫空盈車。", "滌心洗腑强爲答，愈苦愈拙徒興嗟。"]}