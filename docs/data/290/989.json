{"author": "梅堯臣", "period": "宋", "type": "诗", "title": "江鄰幾沈文通二學士見過", "paragraphs": ["東城車馬多，巷無蹄與轍。", "如何二賢豪，侵晨顧衰苶。", "喜言雨後凉，早暮脫炎熱。", "愛子屋室靜，塵土都已絕。", "不唯清耳目，亦粗養愚拙。", "江碑讀頭陁，沈賦賞雌霓。", "固知世德高，學問冠時哲。", "我慙於其間，荆華參蟻蛭。", "然推鵬鷃分，自足不少別。", "君歸邀此吟，把筆强搜抉。"]}