{"author": "李廌", "period": "宋", "type": "诗", "title": "崔先生所守甚高其爲人表裏澹泊然其文曄如有自然之美可喜也因還其詩卷題其末", "paragraphs": ["別久相思今見君，近詩盈軸語彌新。", "雄妍不用近時律，溫厚初還上世淳。", "少與多仇身踽踽，樂天知命志申申。", "才高所寓皆高趣，氣古斯能似古人。", "句有萬鍾辭祿意，衣無一點污人塵。", "中山可鄙魏公子，谷口全如鄭子真。", "珍重遺音清廟瑟，蕭條寡和郢中春。", "誰同杜老知無敵，會有君山謂絕倫。", "白首定交雖自愧，夜光投我豈無因。", "欲知慰此無聊頼，萬斛愁懷爲一伸。"]}