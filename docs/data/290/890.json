{"author": "梅堯臣", "period": "宋", "type": "诗", "title": "依韻和永叔內翰西齋手植菊花過節始開偶書見寄", "paragraphs": ["晝惜日易沉，夜惜月易曉。", "重陽種菊花，此意亦大好。", "所嗟時節晚，又失澆培早。", "開榮獨是遲，造化徒費巧。", "霜前擁繁萼，籬下同隕槁。", "微根發再綠，復笑王孫草。", "莊生語鵬鷃，樂不計大小。", "能齊乃有餘，但恐知者少。", "常愛阮嗣宗，遇酒醉則倒。", "杯中得賢趣，世上逐金裊。"]}