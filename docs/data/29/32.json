{"author": "武元衡", "period": "唐", "type": "诗", "title": "奉酬中書李相公早朝於中書候傳點偶書所懷", "paragraphs": ["寥落曙鍾斷，微明煙月沈。", "翠霞仙仗合，清漏掖垣深。", "北極星遙拱，南山闕迥臨。", "蘭釭竟曉燄，琪樹欲秋陰。", "霄漢慙聯步，貂蟬媿並簪。", "德容溫比玉，王度式如金。", "魚水千里運，簫韶九奏音。", "代天驚度日，擲地喜開襟。", "文武時方泰，唐虞道可尋。", "忝陪申及甫，清淨奉堯心。"]}