{"author": "武元衡", "period": "唐", "type": "诗", "title": "和楊三舍人晚秋與崔二舍人張祕監苗考功同遊昊天觀時中書寓直不得陪隨因追往年曾與舊僚聯遊此觀紀題在壁已有淪亡書事感懷輙以呈寄兼呈東省三給事之作楊君見徴鄙詞因以繼和", "paragraphs": ["瑤圃高秋會，金閨奉詔辰。", "朱輪天上客，白石洞中人。", "珮響泉聲雜，朝衣羽服親。", "九重青瑣閉，三秀紫芝新。", "化藥秦方士，偷桃漢侍臣。", "玉笙王子駕，遼鶴令威身。", "歎逝頹波速，緘詞麗曲春。", "重將悽恨意，苔壁問遺塵。"]}