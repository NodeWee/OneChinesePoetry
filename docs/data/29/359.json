{"author": "徐積", "period": "宋", "type": "诗", "title": "和李自明", "paragraphs": ["自明多奇辭，更爲奇怪歌。", "好共盧仝騎綠耳，吟哦直上崑崙坡。", "更令張旭輩，醉中揮筆書嵯峨。", "安用呼老子，兩脚跨橐駝。", "有命得堅疾，無術除沉痾。", "一從水木迭用事，肺爲廢物囚網羅。", "而況小暑之後有初伏與大暑，更添熱厲兼昏魔。", "骨閒赫赤炭丸走，皮上烘炙鐵手摩。", "有時一屋之內但覺湯火近，不辨鑊與鍋。", "手持匕箸腹先脹，酒到喉嚨顔已酡。", "青黏漆葉無所用，鳥伸熊顧其奈何。", "五臟孰云可湔洗，百骸終恐生蟲窠。", "脫身難上赤霄路，夢魂忽泛滄溟波。", "滄溟盡處是星漢，有人常弄機與梭。", "枯槎去後更無客，歷歷赤桂來經過。", "取得良書掛牛角，持將斗柄吞明河。", "但把明河吞滿腹，不去龍田拾瑶玉。", "便控鼇頭出海來，霞點雲痕在眉目。", "起穿兩柳行青莎，怪歌使我須吟哦。", "吟哦作文非小事，要爲法度後世無譏訶。", "大抵文章本諸內，歸之無憾斯平和。", "擬之於經輔之友，精講明辯相切磋。", "君雖病肝，其心可用教。", "我雖病肺，心亦不自阿。", "日夜思索，已矣老矣，所學亡失多。"]}