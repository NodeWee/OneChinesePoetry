{"author": "徐積", "period": "宋", "type": "诗", "title": "和馬秀才", "paragraphs": ["君看淮上翁雖老，胸中意氣從來好。", "白日吟到夜，夜後吟到曉。", "門前是雙柳，樹上無棲鳥。", "西邊是人家，人家兒夜啼。", "四更五更後，往往催鳴鷄。", "東邊是空庭，空庭清風多。", "吟聲上河漢，河漢生銀波。", "移聲入明月，桂樹無停柯。", "蟾蜍不得睡，狡兔將奈何。", "清風却下來，直入淮之水。", "不知淮東西，波浪如何止。", "清風清風不復住，復住射陽湖上路。", "寧知烈士怨曹袁，義鬼哀哀冤來訴。", "此聲未可□臧洪，不須更往吳江去。", "吳江心中有冤血，寃聲吼兮寃氣結。", "奈何乎湘江亦有獨醒夫，醒時何故沈其軀。", "當時魚腹今在無，此聲莫過洞庭湖。"]}