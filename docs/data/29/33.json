{"author": "武元衡", "period": "唐", "type": "诗", "title": "甲午歲相國李公有北園寄贈之作吟翫歷時屢促酬答機務不暇未及報章今古遽分電波增感留墓劒而心許感鄰笛而意傷寓哀冥寞以廣遺韻云", "paragraphs": ["機事勞西掖，幽懷寄北園。", "鶴巢深更靜，蟬噪斷猶喧。", "仙醞百花馥，豔歌雙袖翻。", "碧雲詩變雅，皇澤葉流根。", "未報雕龍贈，俄傷淚劒痕。", "佳城關白日，哀挽向青門。", "禮命公台重，煙霜隴樹繁。", "天高不可問，空使輔星昏。"]}