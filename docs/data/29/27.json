{"author": "武元衡", "period": "唐", "type": "诗", "title": "奉酬淮南中書相公見寄", "paragraphs": ["揚州隋故都，竹使漢名儒。", "翊聖恩華異，持衡節制殊。", "朝廷連受脤，台座接訐謨。", "金玉裁王度，丹書奉帝俞。", "九重辭象魏，千[里]握兵符。", "鐵馬秋臨塞，虹旌夜渡瀘。", "江長梅笛怨，天遠桂輪孤。", "浩歎煙霜曉，芳期蘭蕙蕪。", "雅言書一札，賓海雁東隅。", "歲月奔波盡，音徽霧雨濡。", "蜀江分井絡，錦浪入淮湖。", "獨抱相思恨，關山不可踰。"]}