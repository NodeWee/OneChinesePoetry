{"author": "張耒", "period": "宋", "type": "诗", "title": "波稜乃自波陵國來蓋西域蔬也甚能解麵毒予頗嗜之因考本草爲作此篇", "paragraphs": ["誰從西域移佳蔬，遍植中原葵莧俱。", "清霜嚴雪凍不死，寒氣愈盛方芳敷。", "貫金銳箭脫秋竹，剪羅巧带飄華裾。", "中含金氣抱勁利，穿滌炎熱清煩紆。", "老人食貧貪易得，大釜日煮和甘腴。", "飯炊香白煮餠滑，一飽盡缽無贏餘。", "空厨蕭條烟火冷，可但食客歌無魚。", "男兒五鼎食固美，當念就鑊還愁吁。"]}