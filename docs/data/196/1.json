{"author": "張耒", "period": "宋", "type": "诗", "title": "淮陰太寧山主崇岳逮與予諸父遊今年七十餘耳目聰明筋力强壯奉戒精苦禪誦不輟聞予自黄歸欣然空所居而相延日與之語或寂然相對終日使人之意消也因賦此詩", "paragraphs": ["我來之初季春月，門外李花如積雪。", "杜門燕坐度長夏，庭樹秋風忽騷屑。", "西馳大火不復燎，急雨凄風爭應節。", "紫貂暴日知有待，畫扇依牆將怨別。", "蒸雲積潦漸收拾，惡木煩蕪稍摧折。", "不知此事誰主張，躍馬奔車忽回轍。", "嗟予行世蹈坎埳，僅免豺狼膏齒舌。", "三年閉戶餓江島，脫粟無餘衣百結。", "近者皇天忽悔禍，雨施雲行咸澡雪。", "復官還職遍海內，爭脫囚冠鳴佩玦。", "老夫龍鍾衆人後，一舸循江信沿涉。", "風波歷盡見故鄉，親友相逢驚白髮。", "道人已老見我喜，靜掃高堂容憩歇。", "佛龕日近得香火，僧飯時容供粗糲。", "讀書小技漫勤苦，安禪大觀無分別。", "久便閑放輕祿利，已脫憂危傲縲紲。", "天時進退古不忒，人事興衰今屢閱。", "酒濃村店足斟酌，魚美長淮恣哺啜。", "從今萬事付天工，致安民庶看夔契。"]}