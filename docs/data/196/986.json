{"author": "陸文圭", "period": "宋", "type": "诗", "title": "清明日偕趙雲壁張仲實顧伯玉張見山游分韻得好字以百家衣補之趙故嘉禾宰今爲學官坐中多及學校事", "paragraphs": ["清明花亂開，今日風日好。", "吾得及春游，相期拾瑶草。", "城市多囂塵，客衣日杲杲。", "何時一樽酒，且試開懷抱。", "王孫丈人行，生世何用早。", "爲樂當及時，蹉跎覺年老。", "虛名復何益，棄捐勿復道。", "但願崇明德，藏身以爲寶。"]}