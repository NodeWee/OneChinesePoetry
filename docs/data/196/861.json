{"author": "黎廷瑞", "period": "宋", "type": "诗", "title": "過干越宿熊氏澹園偕東采駕閣西玉國正二同年登羊角峰觀天池訪昌國寺陸羽茶竈拏船過琵琶洲迴延休觀聽琴記遊四首  其二", "paragraphs": ["當年曲江燕，並醉西湖舟。", "芳夢故依然，落花水空流。", "今晨定何朝，聯裾此夷猶。", "暄風不驚波，小泊琵琶洲。", "無人度新音，松聲澹蕭颼。", "却回羽人觀，復爲瑶琴留。", "俯仰信多感，逍遥且忘憂。", "幸無商人船，喚起青衫愁。"]}