{"author": "張耒", "period": "宋", "type": "诗", "title": "東園", "paragraphs": ["堂中宴坐不妄出，堂外青春去如失。", "小園十步綠如雲，一時桃李事已畢。", "猶有荼蘼數朵在，未覺塵沙污玉質。", "金沙格俗終可憐，膩白嬌紅如欲滴。", "老夫睡起聽山禽，竹間林外紛嘲嘖。", "筍生漸愜子猷願，梅熟未邀朱老喫。", "翻書只作隨睡具，傾壺屢進忘憂物。", "今春風雨稍依節，上田麥穗過數尺。", "但知洗眼看世塗，莫厭終身守蓬蓽。"]}