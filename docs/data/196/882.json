{"author": "黎廷瑞", "period": "宋", "type": "诗", "title": "春社同梁必大湯景文徐山玉吳昭德吳仲退李思宣周南翁飲芝山五峰亭二羽士來會以范文正公雲飛過江去花落大城東分韻得雲字", "paragraphs": ["戊雨敷雉甲，午晴沉幽薰。", "時邁足永慨，景舒聊暫忻。", "聯屐得英彥，携壺出塵氛。", "亦有丹丘客，共眺青山雲。", "芝空石磊磊，華落川沄沄。", "代遠弔殘柏，甿勞念遺枌。", "吾生竟何如，茲飲又及曛。", "萍流豈易合，星聚還當分。", "深憂愴范老，長謠唁廬君。", "邂逅有千載，寧無感斯文。"]}