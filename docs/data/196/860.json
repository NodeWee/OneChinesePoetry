{"author": "黎廷瑞", "period": "宋", "type": "诗", "title": "過干越宿熊氏澹園偕東采駕閣西玉國正二同年登羊角峰觀天池訪昌國寺陸羽茶竈拏船過琵琶洲迴延休觀聽琴記遊四首  其一", "paragraphs": ["倚策試新晴，扶摇上羊角。", "山空葉自語，天近雲欲落。", "危亭渺何許，高木黯猶昨。", "悠悠念物化，漫漫悲世濁。", "何當擊天池，與子翔寥廓。"]}