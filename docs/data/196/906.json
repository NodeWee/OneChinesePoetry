{"author": "黎廷瑞", "period": "宋", "type": "诗", "title": "忠烈侯酷好山水作葬書以行於世元翁其族子傳其書侍父仕贛上盡得楊氏術凡談陰陽家者見之輒屈膝余聞其論灑灑然起忘倦矣夫既謂之地理理非儒不精元翁儒者精於理固宜爲賦", "paragraphs": ["英英太極翁，器明吳楚甲。", "馳輅使沙漠，杖鉞帥巴峽。", "南瞻嶺表縮，東睨溟漲狹。", "林居念環轍，簡脫卑藏筴。", "夫君玉樹彥，同祖寶劍匣。", "六籍既淹通，異聞更博洽。", "姬公卜宅洛，成后鼎定郟。", "理也匪荒唐，古甿遺檢柙。", "支分景純書，嫡出楊氏法。", "蒼蒼鬰孤臺，仙枝竹林插。", "芳春適游衍，千金日娛狎。", "厚坤行萬龍，立特飛次夾。", "幽幽何綿綿，意脈能擢掐。", "神文遂爾授，玄鎬了然胠。", "俗師守橐囊，群喙閙鳬鴨。", "青霄孤鶴唳，未吐氣先壓。", "蹇予少狂走，黄塵滿烏帢。", "山川子長筆，天地伯倫鍤。", "某丘可以老，白石盟願歃。", "祝君昌茲術，四海救貧乏。"]}