{"author": "艾性夫", "period": "宋", "type": "诗", "title": "丫頭巖詩載牆壁間無慮數十百首形容蓋有盡之者矣輒復寄興以俟採詩者擇焉  其二", "paragraphs": ["女色無醜妍，入宮皆見妬。", "蛾眉等芻蛹，嬉笑藏刀鋸。", "未笄化爲石，不願長門去。", "國風直待歌螽斯，委身事主妾不辭。", "君不見趙王如意今日死，明日佳人亦投厠。", "何如山頭化石千歲老無子。"]}