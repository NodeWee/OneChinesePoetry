{"author": "黎廷瑞", "period": "宋", "type": "诗", "title": "庚辰六月陪謹齋準軒雅山游西禪超師院以柳詩道人庭宇靜分韻約有興即賦余得庭字時小寐禪床風雨適至遂賦宇字", "paragraphs": ["小憩西禪牀，謝絕半日暑。", "白雲憐倦客，清陰覆停午。", "嫋嫋陂上風，沉沉竹間雨。", "幽幽一室虛，昵昵群葉語。", "冥搜得奇想，熟寐透淳古。", "九衢喧野馬，萬喙爭腐鼠。", "誰能大槐根，擺落半柯土。", "浮生得今辰，幽期况茲宇。", "延緣欲忘歸，落日齋堂鼓。"]}