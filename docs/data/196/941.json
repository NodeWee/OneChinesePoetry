{"author": "黎廷瑞", "period": "宋", "type": "诗", "title": "久旱得雨連陰彌旬農者云復宜得數日晴作二龍行", "paragraphs": ["赤龍推車出暘谷，欲將燭光燒却珊瑚屋。", "黑龍奮怒起天池，欲倒海水浸却扶桑枝。", "黔黎代爲黑龍訴，帝命赤龍且回馭。", "已欣膏澤沃焦塵，復畏連陰起寒霧。", "地裂不補難望秋，天漏不補亦可憂。", "我願二龍行天各一日，水火停齊萬寶畢。"]}