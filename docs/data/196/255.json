{"author": "艾性夫", "period": "宋", "type": "诗", "title": "山谷跋楊妃齒痛圖謂多食側生致動摇其左車是殆不然因爲翻案天寶遺事云時羅公遠進藥明皇自和飲妃故併及之", "paragraphs": ["蜀帝化子規，啼血思還家。", "玉環苦微疢，寄汝呼痛牙。", "物類相殊或相托，悲鳴一夜梨花落。", "三郎玉柙已成塵，半匕金罌誰和藥。", "紫駝翠釜不生兵，何與涪南新側生。", "人間極寵皆禍兆，莫把妖魂幻飛鳥。", "平生誤識安祿山，馬嵬欲死先齒寒。"]}