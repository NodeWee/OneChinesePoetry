{"author": "艾性夫", "period": "宋", "type": "诗", "title": "舊有歙硯雅宜墨鑱賤號于陰以亂亡去十餘年矣忽見之村學堂中睨視間有艴然持之却走者如恐予之取也因作此以遺硯", "paragraphs": ["冰蠶吐絲寒玉蒼，老龍磨角玄雲香，半生食汝充饑腸。", "正爾悒悒傷弓亡，一日到眼驚餘皇，欲呼未見誰鬣長。", "庸奴自愧取不臧，艴然持之走蓋藏。", "嗚呼得失安可常，我不善保遺渠殃，苟能藏之殃而祥。", "但隨牛後失所當，枯竹尚作神龍驤。", "安得石精變化飛墮桑君旁，塞翁失馬心清凉。"]}