{"author": "艾性夫", "period": "宋", "type": "诗", "title": "諸公賦東園兄銅雀硯甚夸余獨不然然蘇長公詩銘梅都官長句皆爾如謂舉世爭稱鄴瓦堅一枚不換百金頒不及鴛鴦飛乃有科斗情入用固爲貴論古難與并之類是已敢併爲之反騷", "paragraphs": ["臨洮健兒衷甲衣，曹家養兒乘禍機。", "匹夫妄作九錫夢，鬼蜮敢學神龍飛。", "負鼎而趍不遄死，築臺尚欲儲歌舞。", "但知銅雀望西陵，不覺妖狐叫墟墓。", "分香賣履吁可憐，所志止在兒女前。", "竟令山陽奉稚子，出爾反爾寧無天。", "陳留作賓向司馬，包羞更出山陽下。", "國亡臺廢天厭之，何事人猶拾殘瓦。", "古來觀物當觀人，虞琴周鼎絕世珍。", "區區陶甓出漢賊，矧可使與斯文親。", "歙溪龍尾誇子石，端州鴝眼真蒼璧。", "好奇不惜買千金，首惡寧容汙寸墨。", "書生落筆驅風雷，要學魯史誅姦回。", "請君唾去勿復用，銅雀猶在吾當摧。"]}