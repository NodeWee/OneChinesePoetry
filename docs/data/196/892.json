{"author": "黎廷瑞", "period": "宋", "type": "诗", "title": "甲午九月留浮梁與鄭瑞卿吳可翁方玉父方可大晚出郭飲溪上古樹下以黄葉覆溪分咏得黄字", "paragraphs": ["歲晏天蕭蕭，日落山蒼蒼。", "尋幽度小澗，眺遠躋層岡。", "班坐古道上，落葉滿地黄。", "行人去自急，歸鳥棲亦忙。", "偶茲一餉間，嘅彼千劫長。", "知愚各有殉，博策俱忘羊。", "人生今幾晨，聊復盡此觴。"]}