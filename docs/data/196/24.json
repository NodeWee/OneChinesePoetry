{"author": "張耒", "period": "宋", "type": "诗", "title": "過孝感縣十里所望一土山下有漁舟呼之不來委舟負魚徑去不顧俄有一舟不待呼自拏舟直前取舟中美魚致之求價甚賤予倍與之值卒辭倍值而去予語之曰爾不待招而赴人之求仁也售不求厚價廉也子豈有道者乎茲楚境也昔有勸屈大夫以餔糟啜醨者豈非子耶爲作一篇", "paragraphs": ["有道隠屠釣，仁廉非偶然。", "傾筐出紫鱖，揮手謝青錢。", "昔有離騷客，名高楚國賢。", "獨醒遭爾笑，吾幸醉終年。"]}