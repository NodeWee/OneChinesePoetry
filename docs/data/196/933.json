{"author": "黎廷瑞", "period": "宋", "type": "诗", "title": "朱可紹去秋許椶靸明年夏當見寄今及期矣輒以詩請", "paragraphs": ["寥陽宮殿老夜叉，九頭獰獰髪髿髿。", "朝暮拔本不滿數，謫守鳳山山下花。", "忽生蟻虱若魚子，秋風透頂櫛復爬。", "夫君豈鬻居士屩，履聲漢代尚書家。", "不嫌汝髪污我趾，結鞋遠勝蕭與麻。", "煌煌火輪照萬野，恨不赤脚踏雪車。", "世間褦襶獨何事，黄塵沒骻汗透靴。", "老夫兩鬢亦蕭颯，謝去相帽便烏紗。", "願言得此稱輕爽，宿諾今已期及瓜。", "誓當布襪從此始，上下雲門還若耶。"]}