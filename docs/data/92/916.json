{"author": "沈遘", "period": "宋", "type": "诗", "title": "五言次韵和鄰幾喜司馬君實錢君倚章伯鎮入省之作", "paragraphs": ["我本魯連徒，放跡江湖濱。", "强茲就朝列，俯仰羞衆人。", "初從東觀游，尚得文字親。", "晚爲大農屬，始與俗吏倫。", "簿書異我學，勾校違我貞。", "有如鍛戈劍，而乃驅匠輪。", "顛倒失所措，左右迷厥津。", "怳不知適從，但欲逃深榛。", "獨幸良友朋，志尚略一均。", "繼今三君來，益欣得有鄰。", "誰云典司殊，舍次密若鱗。", "誰云晤語希，牖戶日屢巡。", "論文必高妙，談道皆淵淳。", "揮弄麈白玉，傾倒巾紫綸。", "謂應饜饑渴，寧復辭昏晨。", "願言勿有倦，行即徂秋春。", "宦游固難常，出處各有循。", "公等其謂何，我意益欲踆。", "一朝成契闊，相望楚與秦。", "高會不得再，空將寄音塵。"]}