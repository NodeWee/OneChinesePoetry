{"author": "黄履", "period": "宋", "type": "诗", "title": "閏八月十日同運使正仲大夫提刑若愚司封運判全玉朝奉遊雨花亭", "paragraphs": ["閏月稍豐暇，清晨適逢休。", "驅車偕群公，始爲斯亭遊。", "鍾山來艮維，大江西北流。", "臺成古到今，舉目意已周。", "晉有尸黎密，嘗棲崗之幽。", "君王懷高風，立剎旌往由。", "法雲生梁朝，雲氣如蟠虯。", "七齡依寶亮，俊發欽徐劉。", "講經此寺中，天花盈空浮。", "紛紛白雪飛，柳絮未可侔。", "近來有賢宰，亭于岡上頭。", "吳侯因名之，潛德光千秋。", "昔人登泰山，芥視十二州。", "余亦歎群雄，一毛爭九牛。", "豈知振大林，至有八龍留。", "因末爲推本，祕思聊一抽。", "燈明天人師，說法歷劫悠。", "欲放眉間光，洗足先雙收。", "入無量義處，身心安如丘。", "陀羅與殊沙，普散千億洲。", "雲公於此時，講已不可儔。", "况當幽巖中，松拂久唱酬。", "所以善哮吼，保誌稱爲優。", "誰言此華來，天地相應求。", "帝釋舉手間，已入如來眸。", "醉書貽群公，爲我商聲謳。"]}