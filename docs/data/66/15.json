{"author": "范成大", "period": "宋", "type": "诗", "title": "北山草堂千巖觀新成徐叔智運使吟古風相賀次韻謝之", "paragraphs": ["北山松竹堪怡顔，千巖觀前多好山。", "誰云都無卓錐地，亦尚有此茅三間。", "洞門無鑰常不關，小徑百曲蒼龍盤。", "衆芳迷人不知處，片雲與我俱忘還。", "花前一杯重鼎呂，明日戽田并灌圃。", "種苗種豆從此忙，昨夜驚雷送膏雨。"]}