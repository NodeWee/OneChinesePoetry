{"author": "陳師道", "period": "宋", "type": "诗", "title": "次韵蘇公蠟梅", "paragraphs": ["化人巧作襄樣花，何年落子空王家。", "羽衣霓袖涴香蠟，從此人間識尤物。", "青瑣諸郎却未知，天公下取仙翁詩。", "烏丸雞距寫玉葉，却怪寒花未清絕。", "北風驅雪度關山，把燭看花夜不眠。", "明朝詩成公亦去，長使梅仙誦佳句。", "湖山信美更須人，已覺西湖屬此君。", "坐想明年吳與越，行酒賦詩聽擊鉢。"]}