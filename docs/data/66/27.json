{"author": "范成大", "period": "宋", "type": "诗", "title": "頃乾道辛卯歲三月望夜與周子充內翰泛舟石湖松江之間夜艾歸宿農圃距今淳熙己亥九年矣余先得歸田復以是夕泛湖有懷昔遊賦詩紀事", "paragraphs": ["石湖花月浮春空，憶共仙人同短篷。", "三更半醉吹笛去，櫂入濕銀天鏡中。", "鶴鳴喚歸斗未沒，却步扶疎花底月。", "不知行到碧桃邊，但見天風吹積雪。", "月圓月缺今幾回，依舊滿湖金碧堆。", "仙人還上玉堂宿，合有片時清夢來。", "一笑流光飛電抹，嫦娥相對兩愁絕。", "桂枝應亦老無花，蟾兔不須疑鶴髮。"]}