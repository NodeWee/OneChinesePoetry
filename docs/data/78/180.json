{"author": "沈與求", "period": "宋", "type": "诗", "title": "維心方刊正三國史某以精筆遺之蒙餉大篇爲謝氣格渾然三復感歎漫依元韻奉和蕪陋增愧", "paragraphs": ["諸豪雄誇劍芒銛，毛錐斂避收餘尖。", "櫝間黯黮渇銅雀，案上爬沙枯玉蟾。", "學堂山人有遺裔，筆力大可千人兼。", "掉頭不肯書柿葉，酒酣起舞怒奮髯。", "十年歸坐溪口屋，傲視冠冕猶髠箝。", "草玄草聖聊戲耳，如醫識藥信手拈。", "邇來直筆到三國，去取法度何森嚴。", "眼中青白世矜異，皮裏陽秋誰顧瞻。", "更憐中書今且老，鷄毛葦管争出奩。", "懸知入手便獰劣，那復助子窮幽潛。", "我持妙穎急送似，標題珍重存華籤。", "勢如執法貴心正，俗病要以此語砭。", "揮掃定見龍蛇走，紬繹何憚歲月淹。", "須知筆意似人意，柔順未必非凶憸。"]}