{"author": "沈與求", "period": "宋", "type": "诗", "title": "葛魯卿再和復用前韻奉酬  其二", "paragraphs": ["小檻觀魚呼策策，來伴漁蠻作逋客。", "風回別浦有飛帆，雨濕斷堤無響屐。", "夢回春到放龜潭，潭上雜花開石巖。", "十椽老屋烟燼滅，越鳥無日忘巢南。", "空說花驄酬馬癖，豈有過都如塊歷。", "出門咫尺行路難，只辦蒼黄問家室。", "鼓鼙聲動何處村，争挽神器歸王孫。", "今者不樂憤忘食，奮臂擬關弓五石。"]}