{"author": "沈與求", "period": "宋", "type": "诗", "title": "何亨老築堂里第榜曰安虛蓋取司馬子微不受外不逐外之說屬某賦詩以見意云", "paragraphs": ["幻境如群狙，喜怒眩名實。", "憐渠千刼迷，墮此一念失。", "世路波濤翻，時事風雨疾。", "胡爲隨物遷，坐此方寸窒。", "使君超世姿，軒裳起儒術。", "神交赤城仙，妙解窮隱密。", "向來心泰然，初不計升黜。", "危堂榜新顔，要以名自律。", "窗扉敞深明，空華亂初日。", "變滅驚須臾，蔽虧隔纖悉。", "了知內觀融，天光發虛室。", "山林猿鶴儔，廊廟鵷鸞匹。", "静躁塗或殊，出處心本一。", "清都五城開，真仙羅輔弼。", "行矣朝紫皇，啟沃造前膝。", "功名戲劇成，志願談笑畢。", "它年容買鄰，儻不傲蓬蓽。"]}