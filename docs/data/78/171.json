{"author": "沈與求", "period": "宋", "type": "诗", "title": "鄭維心約趙安道中大家兄次律學士及僕探梅城山乘月泛舟而歸", "paragraphs": ["窮居不厭車馬絕，委巷衡門常晝閉。", "朝來剝啄誰過予，倒屣逢迎走驚蹶。", "里中勝士真可人，爲憶寒梅耿殘雪。", "招呼聞早探幽芳，平溪徑遣扁舟截。", "西山佳處雲塢深，松竹蕭森迷洞穴。", "上方小閣鏁空明，開窗下見千山列。", "畫手無人貌平遠，野闊天多供一瞥。", "冰花只作小寒枝，拄杖不辭穿巀嶭。", "野僧省事畏客狂，攀援自向南枝折。", "疏香低入坐中來，骨冷肌清伴高潔。", "襟期況有公子賢，伯也雄豪負奇節。", "手拈凍蘂薦深杯，妙語琅琅契禪悦。", "人間此會不多有，忍放杯空成小別。", "歸來懷抱與誰論，一櫂翻然載明月。"]}