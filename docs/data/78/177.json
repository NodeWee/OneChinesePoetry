{"author": "沈與求", "period": "宋", "type": "诗", "title": "葛魯卿再和復用前韻奉酬  其一", "paragraphs": ["聞公卜居問龜策，隱屏畏人呼重客。", "閑招溪友鐵頭航，戲躡鄰娃金齒屐。", "舍旁修木蔭風潭，坐有郎君掣電巖。", "已將此段慰偪仄，更爲岑參來巷南。", "細說當年陳類癖，伏閤忿争書日歷。", "國醫袖手藥籠空，掛壁猶餘弓矢室。", "吾州萬落與千村，以葛名兒浸及孫。", "刲羊擊豕作寒食，定恐酌公忘斗石。"]}