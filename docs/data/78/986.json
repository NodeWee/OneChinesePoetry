{"author": "王洋", "period": "宋", "type": "诗", "title": "我有一雙眼贈徐氏倣老徐體僕近與思遠賡和頗自言老有拒徐出游意恐以僕爲真老也故有此作", "paragraphs": ["我有一雙眼，光可照明燭。", "我有一寸腸，時復潄醽醁。", "我有兩垂鬢，與君相映綠。", "我有一雙腳，比君非不足。", "眼能别妍醜，腸不慮榮辱。", "鬚鬢每自憐，足力能相逐。", "一一將比君，未便遽慚恧。", "胡爲被君輕，汙田對寒玉。", "君如邀我遊，我亦知所以。", "朝出任意游，暮歸同倒屣。", "況此郊野間，遠近在一視。", "東抵東家田，繞溪六七里。", "北向關外行，五里見淮水。", "我家園在西，鳴泉到清耳。", "南郊野叟村，殷勤種桃李。", "大抵浩蕩處，瀟灑異城市。", "春雲乍爲錦，餘霞忽成綺。", "興來思暫息，極目無涯涘。", "兩眼極恣橫，性情始歡喜。", "歸來看君詩，陳饋鋪八簋。", "羅列水陸珍，咀啖盡日美。", "我亦强自吟，合處粗相似。", "醉時所經歷，醉後詩在紙。", "連粘動成卷，持行不羞恥。", "以此不畏君，請君亮肝肺。", "晴來擬出游，喚我爲君起。"]}