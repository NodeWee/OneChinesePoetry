{"author": "沈與求", "period": "宋", "type": "诗", "title": "長樂梁世則爲余言林氏達觀樓横海嶠天下奇景也索詩爲賦一章", "paragraphs": ["老眼紛世故，百嗜了若遺。", "忽聞佳山水，未到神已馳。", "迢迢古長樂，山水天下奇。", "中有隱君子，少讀昇天詞。", "兹遊不可遂，樓居在厜㕒。", "要欲盡一覧，吞滅海嶠姿。", "想當宴坐久，遠意渺莫追。", "定見月嶺墮，洪瀾浴朝曦。", "蓬萊蔚相向，拍手招安期。", "秀色故可餐，卻粒到玉芝。", "何當往從游，下視培塿卑。"]}