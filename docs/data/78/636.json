{"author": "劉才邵", "period": "宋", "type": "诗", "title": "夜夢一道人見訪相與語甚久頗及宗乘中事因戲之曰仙家亦學佛耶其人笑曰仙佛豈有二哉覺而異之作詩紀其事", "paragraphs": ["北風吹雲肅天宇，蕙帳寒生月當戶。", "頹然就枕睡思濃，魂夢悠悠迷處所。", "仙宫勝士肯見臨，促席從容陪軟語。", "自言本事清虛君，學佛求仙兩無阻。", "雲軿白日降遥空，天衣飄飄袖輕舉。", "方諸宫深雲海闊，金碧禪房隔烟雨。", "與君粗有香火緣，聊復東來相勞苦。", "方遊崑閬還無期，君住世間須善爲。", "塵勞足厭不須厭，等是實相夫何疑。", "前身自是塵外人，端爲世緣縻此身。", "重聞妙語發深省，若更離塵佛亦塵。", "方平羽節何時來，道宫佛廟隨煙埃。", "未須苦說揚塵事，東海波聲正似雷。"]}