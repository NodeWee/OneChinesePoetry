{"author": "沈與求", "period": "宋", "type": "诗", "title": "泛舟村落阻風不能少進而菱梢芡觜繚舷上下篙人病之", "paragraphs": ["艇子掠岸行，水痩不濡尾。", "狂飇振疏篷，獵獵鳴兩耳。", "十篙八九褪，逆勢何乃爾。", "野芡伺吾間，回梢哆利觜。", "亦有芰浮角，一一肆輕鄙。", "初欲事幽尋，解纜出疏葦。", "乘流覓清淺，濯纓助深喜。", "事有大不然，移頃未離咫。", "安得望蓬萊，巨艦破潮起。", "征帆駕長風，一日三萬里。"]}