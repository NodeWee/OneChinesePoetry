{"author": "周紫芝", "period": "宋", "type": "诗", "title": "送虞伯瞻以宣城尉爲上元方田官", "paragraphs": ["曩時人物詢石渠，風流文采知諸虞。", "老成不見典刑在，定識載行家有書。", "此郎胸中有涇渭，不比當年灞陵尉。", "可憐汗血名家駒，未有長途試千里。", "空鞭赤兔鞬臂弓，射殺窮山赤丸子。", "只今廊廟方賡歌，羣材並用肩相摩。", "将分壤地辨壚{擥手=木}，要追禹跡窮岷嶓。", "懸知使者欲推轂，豈止朱墨精研磨。", "簡書可畏君莫厭，會見天邊給飛傳。", "時來富貴亦偶然，且盡十分金瀲灧。"]}