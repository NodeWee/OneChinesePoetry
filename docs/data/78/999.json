{"author": "王洋", "period": "宋", "type": "诗", "title": "秀實再以前韻寵惠佳篇謹再次元韻", "paragraphs": ["名利世所重，燋爛以爲期。", "出處不自由，語默多因時。", "陳侯有餘佞，又以傳其兒。", "蘇秦掉頰舌，代厲俱詭隨。", "此風幾百年，尚作柔佞姿。", "武子衒富豪，擊碎珊瑚枝。", "褒姒出巧譖，歸放加伯奇。", "茫茫天宇間，窮達不可推。", "不須謀快樂，亦勿生愁悲。", "但看憂樂人，往往心神衰。", "長年飽喫飯，此事前賢詩。"]}