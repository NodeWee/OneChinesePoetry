{"author": "李宏", "period": "宋", "type": "诗", "title": "鳬山廟", "paragraphs": ["鳬山高與蒼旻訓示，根盤八里雄坤維。", "油然出雲爲風雨，澤周一境無凶饑。", "重樓複殿據山腹，蜿蜒攫護神□□。", "威靈如在駭聞聽，至今父老能言之。", "斷碑刓缺尚可讀，湮埋歲久人無知。", "高高一峰獨秀出，上有蟬蛻真仙居。", "似聞嘗任石埭尹，化流德洽真民師。", "持竿戲投白龍餌，隱霧深韜玄豹姿。", "手披蕊笈校丹篆，足躡飛昇騰紫微。", "相逢邂逅一笑粲，真將莫逆論心期。", "從茲來往因無間，遺蹤所至猶可推。", "弦歌標鄉里猶在，望仙紀地名獨垂。", "棲真發寄偉曾稅駕，絕頂尚留丹竈基。", "近鄰眢井數盈九，石甃堅深端可窺。", "神既廟食還舊隱，仙亦偶坐應禱祈。", "合堂薦享異肴蔌，乞靈修敬傾里閭。", "政和天子謹祠祭，郡縣有請咸勿違。", "一朝飛章達旒扆，往往一夜曾躬披。", "俞音載錫降芝簡，龐賁徽名昭典彝。", "神兮仙兮服君賜，福庇斯民無已時。", "仙將出遊神速往，霓旌絳節相追隨。", "神既來歸仙至止，袞衣羽帔瞻光儀。", "繄予頂謁亦云屢，淋漓醉墨聊一揮。", "詞雖蕪纇事摭實，庶幾傳信祛群疑。"]}