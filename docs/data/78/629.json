{"author": "劉才邵", "period": "宋", "type": "诗", "title": "德元盛暑中觀刈稻憩于茂林間愛其繁密因加芟治名曰綠陰軒以詩相示戱爲作此", "paragraphs": ["焦先但作蝸牛廬，真與蝸牛殻相似。", "當時雖省營築勞，把茅蓋頭已多事。", "珏溪樵客意高遠，幾欲巢居如上古。", "茂林深處即幽居，樹作簷楹根作礎。", "經始全資木居士，竹夫人來共胥宇。", "刪繁聊藉刈禾鐮，補罅不須修月斧。", "山中熊館作比鄰，夢裏蟻城真别墅。", "葱帳不容逋客歸，葯房閑詠騷人語。", "月鈎斜挂褰雲箔，霞綺高長當朱戶。", "瑤砌無塵透曉霜，珠簾隔霧連天雨。", "洞門雖開亦非開，當空鑿出高崔嵬。", "憑虛公子見之喜，便約亡是公同來。", "更容明月作不速，賓主談辯聲如雷。", "畫空題詩記真賞，要與幽人作牓様。", "是中無欠亦無餘，一任傍人說半藏。", "莫言基址真牢固，夜半負之人莫悟。", "玉川膽怯不須論，覷著地皮捲不去。", "須防毗耶無垢師，擎向手中便進步。", "要當石頭具道眼，本自無來今不住。", "饒他百倍有神通，到此一籌無用處。"]}