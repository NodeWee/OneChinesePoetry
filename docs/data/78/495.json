{"author": "左緯", "period": "宋", "type": "诗", "title": "大觀戊子秋七月大雨洪水薄城幾至奔決太守李公出禱城上即刻雨止水勢爲殺而民獲免焉因敘其所見爲古體詩五十韻且言台之城不可不修也", "paragraphs": ["立秋亦云久，涼飈何參差。", "蓐收氣力弱，炎帝從見欺。", "赤雲熱如火，反甚盛夏時。", "陰陽互擊薄，變動不可期。", "颶風欻卷地，急雨如崩犂。", "屋瓦逗飛鳥，雲柟棼亂絲。", "暗恐江漢覆，又疑山岳隳。", "百川肆橫流，倏忽潄城陲。", "居民類燒蟻，惶恐不自持。", "爲魚在頃刻，呼叫聲何悲。", "我公初不動，徐問其所爲。", "以謂吾在是，水其爲民疵。", "駕言徑往視，朝服來登陴。", "狂瀾吼而至，公亦爲興咨。", "端物叩頭立，逡巡以致辭。", "公辭殆未畢，水還疾如馳。", "回首望黑雲，忽然見明曦。", "雨師不得逞，風伯無所施。", "少皞獨行令，昊天青四垂。", "吁哉是可駭，神速至於斯。", "蒼蒼其天乎，所聽信已卑。", "公言我不聞，豈謂天聞其。", "古人稱至信，水火蹈不疑。", "天人雖限絕，吻合無由私。", "宋景出言三，熒惑爲之移。", "今公不待再，水災迄免罹。", "惟公古君子，誠信本天資。", "行藏即造化，神速固其宜。", "嗟我海邦民，此患常羈縻。", "往歲雨暴作，水行適及榱。", "城壞而入水，黎民無孑遺。", "官府一朝廢，所亡蓋不貲。", "朝廷痛民害，大爲築城池。", "中間水屢溢，幾乎與城夷。", "城堅水無隙，民處不復危。", "今則城已敝，闕落空殘壝。", "如聞去歲冬，我公聞上司。", "此實民之急，請從官繕裨。", "上司靳省費，移牒猶難之。", "民心日懍懍，見雨常顰眉。", "但恐水不至，水至決不支。", "前日果見此，必知其知隨。", "又安知我公，有道衆莫窺。", "救汝於溝壑，奪汝於蛟螭。", "舉眼看三光，措身於兩儀。", "公德大如許，汝知乎不知。", "惡呼汝至愚，豈能事遠思。", "此城苟未修，此患終未離。", "明年公且去，水來將賴誰。", "願公尚憐汝，再請而勿辭。", "城修有二利，官帑皆在茲。"]}