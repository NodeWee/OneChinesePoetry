{"author": "沈與求", "period": "宋", "type": "诗", "title": "臘月二十六夜大雪投曉霽色恍然鳥語啁啾便有春意感而賦之", "paragraphs": ["黄昏雪打窗，夜雨破幽夢。", "晨光逗簷花，霽色晃池凍。", "老木驚向榮，好鳥發微哢。", "草根露纖芒，蟲聲試群哄。", "空畦土勻酥，側澗泉流湩。", "臘盡殺氣衰，春歸生理共。", "人情自多端，天意皆曲中。", "懸知造物公，未厭萌區衆。", "艱難重時節，俯仰疲迎送。", "心閑數造化，骨寒遭鬼弄。", "那驚梅柳新，但飽藜藿供。", "行須過田家，泥飲空社甕。"]}