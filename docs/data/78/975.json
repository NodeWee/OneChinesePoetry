{"author": "王洋", "period": "宋", "type": "诗", "title": "安成令以長橋圖來且示王民瞻記喜其有成因成短章", "paragraphs": ["楚人問晉勇，答曰好以暇。", "後人或疑之，鍼也其說駕。", "吾意政之餘，觀此得用舍。", "晉士儻不然，安能一戰霸。", "韓君令安成，不待朞月化。", "始如逆走丸，卒若快啖蔗。", "爲政行辟人，修梁插飛架。", "異時常病涉，舉邑僉矜詫。", "王子吐琳瑯，文章助光價。", "綠波凝暮朝，晧月迷清夜。", "誰云困兵革，不可事耕稼。", "聊書以記之，來者可憑藉。"]}