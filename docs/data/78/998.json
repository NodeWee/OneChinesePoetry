{"author": "王洋", "period": "宋", "type": "诗", "title": "秀實監丞時惠佳章逋債稍多今因休暇再報一章當時同遊已踰三月輙泛語以謝", "paragraphs": ["人生萍梗蹤，端若邂逅期。", "奈何人常言，會合信有時。", "鄙人初謁郡，故事科童兒。", "竹馬豈其情，驩笑亦强隨。", "豈緣特達賢，惜此駑鈍姿。", "乃信非偶然，三葉親華枝。", "此老輩行髙，心事故崛奇。", "逃禪昔蘇晉，辭榮今介推。", "十年守一官，不樂亦不悲。", "獨設詩中禪，健勇了未衰。", "談空不可攀，且報今年詩。"]}