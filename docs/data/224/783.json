{"author": "方岳", "period": "宋", "type": "诗", "title": "鄭僉判取蘇黄門圖史園囿文章鼓吹之語爲韻見貽輒復賡載  其七", "paragraphs": ["吾仕竟三黜，吾氣竭再鼓。", "百年會有極，等作一抔土。", "寧當友魚蝦，勿謂怒豺虎。", "靜中試遐觀，一一皆自取。", "但恨齒髮衰，無力供保伍。", "結茅得幽深，杉竹自成塢。", "食貧秋田少，酒不供小戶。", "醒眼對佳山，日夕迭賓主。", "有談及世故，使我舌屢吐。", "常恐天地間，愧仰而怍俯。", "所以猿鶴居，不嫌蓬藋拄。", "可惜秋風至，送君又南浦。"]}