{"author": "方岳", "period": "宋", "type": "诗", "title": "鄭僉判取蘇黄門圖史園囿文章鼓吹之語爲韻見貽輒復賡載  其八", "paragraphs": ["他山有高梧，摵摵入凉吹。", "物情競趨新，不覺失故翠。", "吾生夫何如，坐爲有身累。", "青山久蹉跎，白髮竟顦顇。", "平生老瓦盆，笑我識丁字。", "爲言已衰遲，有口不如醉。", "醉中當自知，生世略如寄。", "何爲爭市朝，以死博一愧。", "一杯爲引滿，遂及二三四。", "頹然乎林間，客去吾欲寐。"]}