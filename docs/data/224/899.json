{"author": "方岳", "period": "宋", "type": "诗", "title": "僮有彈鷺寘池上者予解其縛縱之而不去蓋不飲不食拳立而不徙者七八日作詩返之故巢", "paragraphs": ["煙藤羃羃驚蛇蟄，雪羽飛飛羣鷺集。", "相莜抱子林欲深，經始營巢茅未葺。", "銜枚適與惡少逢，落彈不虞奇禍及。", "毳殘玉點偶賒死，頸曲銀鉤竟遭執。", "急呼解縛縱使歸，胡自拘囚長竚立。", "白蘋久失鴻鴈洲，紅豆不窺鸚鵡粒。", "申胥併日負秦庭，莊舄愁吟思越邑。", "云何垂翅但摧頹，豈欲言情輒於悒。", "子其休矣勿介介，山曰歸哉寧汲汲。", "放之雲壑卧蘿蔦，期以春臯伴簑笠。", "臨去一語更丁寧，從此謹毋輕出入。"]}