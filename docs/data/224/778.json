{"author": "方岳", "period": "宋", "type": "诗", "title": "鄭僉判取蘇黄門圖史園囿文章鼓吹之語爲韻見貽輒復賡載  其二", "paragraphs": ["骯髒自山林，伊優自朝市。", "是耶其非歟，一笑付圖史。", "紛華勿與戰，深溝閉堅壘。", "歲月曾幾何，折北俱披靡。", "問君胡能然，待以不爭耳。", "北山有微行，聊足屣吾履。", "未莎者維菊，未棘者維杞。", "擷之復湘之，寒綠冰人齒。", "秋聲在樹間，餉我一睡美。", "誰其驚周公，山鳥亦逝矣。"]}