{"author": "方岳", "period": "宋", "type": "诗", "title": "鄭僉判取蘇黄門圖史園囿文章鼓吹之語爲韻見貽輒復賡載  其三", "paragraphs": ["澡身乎書圃，晞髮於禮園。", "靜中觀我生，父乾而母坤。", "寧不自愛重，日夕聲利昏。", "前脩亦人耳，而我何沄沄。", "飄流衆濁間，我者能幾存。", "人言千丈清，不如一寸渾。", "吾方洗吾耳，爾舌寧可捫。", "人情習華競，何啻於乞墦。", "此固吾不能，歸袖風翻翻。", "寘矣勿復道，荷鉏過前村。"]}