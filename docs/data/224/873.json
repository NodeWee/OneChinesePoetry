{"author": "方岳", "period": "宋", "type": "诗", "title": "田園居之右闢小室曰耕雨醉題壁上", "paragraphs": ["南岡北岡鳴鵓鳩，高田低田俱怒流。", "一簑煙雨駕觳觫，老手猶在吾何憂。", "燈火半生書作祟，幾欲送窮窮不去。", "吁嗟先生誰使汝，苦要革革換雙屨。", "如聞雙屨得有辭，向來棄我君何之。", "百無一成唯忍饑，胡不爛煮秋崖詩。", "歲晚相期亦不惡，莫更將書累牛角。", "併煩說似下邳侯，爾輩方當束高閣。"]}