{"author": "方岳", "period": "宋", "type": "诗", "title": "有以晦庵真跡見寄者乃寒栖精舍詩也因次其韻", "paragraphs": ["富貴不可期，貧賤未易驕。", "山人乃爾昧，過眼風煙飄。", "鷦鷯一枝足，不知有層霄。", "我知古之人，千載俱寥寥。", "寒栖訪精舍，野綠摇輕𦨣。", "一屏直聳聳，萬里直蕘蕘。", "至今空堂雲，巾屨遺高標。", "笛聲橫者誰，有些不可招。", "却後五百年，容我摩青瑶。", "尚憐沈東陽，燕雀空喧囂。"]}