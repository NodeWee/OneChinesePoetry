{"author": "方岳", "period": "宋", "type": "诗", "title": "秋熱  其二", "paragraphs": ["殘暑何姦雄，酷烈不肯退。", "穉秋太君子，斂避不敢對。", "薰風來無期，民慍良憒憒。", "吳牛方喘月，渴想蓐收代。", "金行既用事，炎赫乃故在。", "於今幾何時，秋夏終晦昧。", "畏熱如畏虎，悸汗流浹背。", "南山殷其雷，崛起雲霮䨴。", "誰當牋老天，與世思盥頮。", "風雨一洗之，此熱不可再。"]}