{"author": "方岳", "period": "宋", "type": "诗", "title": "合紙屏爲小閣畫卧袁訪戴其上名之曰聽雪各與長句  其二", "paragraphs": ["颼颼飀飀風落木，淅淅瀝瀝聲撼竹。", "乾坤不夜起開關，一港玻璃四山玉。", "我所思兮渺中洲，幽懷欲寫誰與酬。", "世間餘子不足語，乘興徑上漁翁舟。", "未到山陰竟回棹，歘去驟來何草草。", "神交如必面相朋，逸韻高情一如掃。", "寧可一生無此人，不可一日無此君。", "襟期何必戴安道，玉立寒青自不羣。"]}