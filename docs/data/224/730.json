{"author": "方岳", "period": "宋", "type": "诗", "title": "山行  其二", "paragraphs": ["吾州固多士，霞珮相上下。", "懿哉考亭老，伊洛與並駕。", "清廟薦鼎彝，黄琮加繅藉。", "遂令晉之鄙，嗜學如嗜炙。", "豈徒挾老筆，秋風趁雄跨。", "奇文吐寒芒，明月夜相射。", "要當抱遺經，與帝陳廣厦。", "平津二三策，夫我則不暇。", "士以器識先，蘭鮑在所化。", "行矣其勉旃，勿爲子虛詫。"]}