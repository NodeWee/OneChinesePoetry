{"author": "方岳", "period": "宋", "type": "诗", "title": "夢有饟予寶器一奩者曰僧某甲入寂奉以別也一念不敢受當與善知識作供耳顧眡僧在傍恢然偉岸與之揖甚野劃然笑曰我不管也因墨格上筆書云老藤一枝孤雲萬里如是我聞我聞如是放筆趺坐而逝既覺因作偈言焉知僧非異人與予宿有緣契庶幾聞之", "paragraphs": ["何師何許人，何用與世絕。", "向來修何行，於今得寂滅。", "復以何因緣，夢與老夫訣。", "是身如虛空，而有何差別。", "云何作我相，饟別何屑屑。", "彼分香賣履，何者謂豪傑。", "老師出世間，亦復何戀結。", "我法一切無，何以此寶訣。", "問寶何從來，豈爲我輩設。", "師今何方去，更吐廣長舌。"]}