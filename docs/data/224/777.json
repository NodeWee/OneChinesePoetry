{"author": "方岳", "period": "宋", "type": "诗", "title": "鄭僉判取蘇黄門圖史園囿文章鼓吹之語爲韻見貽輒復賡載  其一", "paragraphs": ["挂冠與結綬，孰者爲良圖。", "忍貧殊亦難，乃有山水娛。", "一官落世網，耳目皆非吾。", "以此裁量之，回也終不愚。", "茅屋八九間，左右瓜芋區。", "旋篘薄薄酒，美如步兵厨。", "醉中天地寬，渺視騶侏儒。", "六合日清曠，吾道寧榛蕪。", "何幸𤱶畝間，身親見唐虞。", "不學張季鷹，秋風但蓴鱸。"]}