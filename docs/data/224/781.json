{"author": "方岳", "period": "宋", "type": "诗", "title": "鄭僉判取蘇黄門圖史園囿文章鼓吹之語爲韻見貽輒復賡載  其五", "paragraphs": ["往年鄭子真，口語挂吏文。", "寧知世間事，變化紛如雲。", "有司出納吝，但守吾見聞。", "參互漏一錢，怒氣欲嚼齦。", "鞭笞敢誰何，竟取衆犬狺。", "大官飽谿壑，此特其毫分。", "奮髯一軒渠，要亦何足云。", "人言老先生，膏以明自焚。", "歸來北窗底，寸田得鉏耘。", "諸公直汲黯，羔鴈當成羣。", "乃肯巾柴車，林壑伴野麇。", "相從亦何樂，頼有中書君。"]}