{"author": "方岳", "period": "宋", "type": "诗", "title": "中秋", "paragraphs": ["月出未出山蒼蒼，明毫倒射生寒芒。", "光摇林彩已奇怪，月時猶在青山外。", "一杯兩杯呼出來，仰天喝雲雲未開。", "冰輪碾上何人推，天凉如水青如苔。", "不知今我何如哉，冰撐雪拄胸崔嵬。", "欲飛上天𣂏斗魁，手取蟾蜍探潑醅。", "醉眠老兔秋毰毸，下視茫茫青作堆。", "今人不見古時月，古月長照今人哀。", "繇來今古一丘貉，安用老滴成瓊瑰。", "如此佳月能幾回，搔吾鬢已霜皚皚。", "李白如在三百杯，與騎鯨魚游九垓。"]}