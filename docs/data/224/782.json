{"author": "方岳", "period": "宋", "type": "诗", "title": "鄭僉判取蘇黄門圖史園囿文章鼓吹之語爲韻見貽輒復賡載  其六", "paragraphs": ["我本耕田夫，老矣紆郡章。", "頭童齒欲豁，顧視俱茫茫。", "胸中了無有，寧敢高頡頏。", "牧民如牧羊，惟恐隳官常。", "秋田失一飽，我食不下吭。", "寧知事大繆，以肉齒步光。", "每遭官長駡，剛腸怒生芒。", "歸來幾何時，有過牆下桑。", "西風一葉脫，野草忽已黄。", "君行不可挽，吾意不可忘。"]}