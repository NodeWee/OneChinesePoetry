{"author": "方岳", "period": "宋", "type": "诗", "title": "合紙屏爲小閣畫卧袁訪戴其上名之曰聽雪各與長句  其一", "paragraphs": ["空山十日雪塞門，天荒地老無行人。", "蘆花敗絮不堪著，山石夜裂蒼皮皴。", "奇寒中人僵贔屭，樵汲路迷瓶粟既。", "駕風萬鶴危欲仙，此腹久無煙火氣。", "家家暖入紅麒麟，誰肯問訊推柴荆。", "洛陽令亦可人者，惜哉史不書其名。", "此公要亦非知我，志士從前例寒餓。", "倘令開口向凡兒，寧忍春雷曲肱卧。"]}