{"author": "方岳", "period": "宋", "type": "诗", "title": "山行  其一", "paragraphs": ["山欲窈而深，路欲繚而曲。", "向來始開荒，惟恐日不足。", "松行四五里，雲繞上下谷。", "振衣千仞岡，邀月噴橫玉。", "於今曾幾何，此與不可續。", "一筇筋力疲，籃笋或更僕。", "平生愛山心，安得兩黄鵠。", "昔如鴻翩翻，今如駒局促。", "盛衰固其常，細甚太倉粟。", "付之琉璃黄，澆以葡萄綠。"]}