{"author": "方岳", "period": "宋", "type": "诗", "title": "鄭僉判取蘇黄門圖史園囿文章鼓吹之語爲韻見貽輒復賡載  其四", "paragraphs": ["我觀衆草樹，等是氣所囿。", "蓬茅一何荒，桃李一何秀。", "榮悴固不齊，受命了無繆。", "所以山中人，翩然拂歸袖。", "丁寧語泉石，此誤不可又。", "開簾受微颸，排闥入孤岫。", "是身如虛空，一室寬宇宙。", "夫何不訾省，與世爭决驟。", "天分有固然，吾力豈其究。"]}