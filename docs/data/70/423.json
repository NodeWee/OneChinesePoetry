{"author": "周孚", "period": "宋", "type": "诗", "title": "題日新梅室向在杭日所居有此今遷居虞山矣禪房花木深常建題虞山寺詩也虞山舊名破山", "paragraphs": ["阿連清標真拔俗，人道妙年能顧曲。", "那知晚歲厭囂塵，歸種寒花伴幽獨。", "西湖絕境天爲破，東閣新詩手親錄。", "澤門之晳何足道，相對風擂兩冰玉。", "今年還問破山禪，老樹駸駸子當熟。", "定將妙語絕根源，可但閑房麗花木。", "平生最憐三虎怒，老境真成一夔足。", "何當襆被過君家，共挽長條醉酃淥。"]}