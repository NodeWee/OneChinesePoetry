{"author": "周孚", "period": "宋", "type": "诗", "title": "史慶臣貧甚湯朝美士美以書招之作詩以餞其行", "paragraphs": ["憤時膽如斗，論事須磔蝟。", "閲人習熟中，見子差吐氣。", "十年卧岷峨，一芥視富貴。", "只今五窮迫，歎息一飽未。", "子才固崎嶔，渠眼亦髣髴。", "黄金賤鍾期，此語可歔欷。", "中山兩公子，好義吾所畏。", "深憎涇渭雜，屢斥蜩螗沸。", "尺書獨喚子，如子亦差慰。", "相從一語合，肯顧百金費。", "孤松危欲死，莫惜加灌溉。", "向來監河侯，吾慚可勝諱。"]}