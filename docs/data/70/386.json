{"author": "周孚", "period": "宋", "type": "诗", "title": "讀呂居仁詩有味其言因錄致德裕隠軒中且次其韻余嘗有蒼烟窮谷之約於德裕故末章及之", "paragraphs": ["瓠落不解器，骯髒無緣官。", "朱郎抱此恨，終歲常鮮歡。", "家書破萬卷，生計才一簞。", "積憂苦熏心，獨以詩自寬。", "清於蟲鳴秋，淡若雲出山。", "老眼久無人，一見爲解顔。", "菰蒲葭葦中，英才得任安。", "向來三日款，共此一室閒。", "人事每乖悞，比復會面難。", "駸駸爭奪徒，臨淵涉危湍。", "日月老鬚鬢，百挽不一還。", "那知箕潁波，可以濯肺肝。", "我形已支離，乃學仍汗漫。", "會營南山廬，相與同歲寒。"]}