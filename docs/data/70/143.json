{"author": "薛季宣", "period": "宋", "type": "诗", "title": "孫元可賦張公石室詩句語險怪辭峰秀拔讀之如神遊洞府而陵果爲之奔屬也非身行此洞不知此詩之工蓋其質似盧仝而文麗多之如又加鞭當千里一瞬其視劉叉馬異得名浪矣詩文與我過當誠無足以當之牽韻勉酬真添薪煮簀之舉", "paragraphs": ["君不見談天衍有言，九州之大惟一州，無論青冀并營幽。", "我其放言學鄒子，將子聽之無我尤。", "我騎一紙白馿子，趷梯趷塔走上南山頭。", "萬里以意行，一息不暫留。", "谽谺到空洞，且作秉燭遊。", "呼來混沌老蝙蝠，爾作精怪我則不。", "從教激風怒竅拔木折石，一去旬有五日而後返，但是有戶則可由。", "積蘇累塊雖云巧，達觀只與蟻壤侔。", "我有五雲車，駕以六蒼虯。", "日月行已揭，無人觸虛舟。", "何曾見爾懸旌鳴佩朗裝欲飛動，玉柱校立直以修。", "大撓甲子有窮盡，爾乃祿命難考求。", "皇天大地僅若一雞子，金烏玉兔銜得曉夜作箭浮。", "我不知爾許事，政覺兩耳風飂飂。", "託死不復生，一死可作道者流。", "況乃漢時五斗米師星河耿雙眸，石壇一坐一千歲，坐視生滅水上漚。", "水上漚，且罷休。", "休無休于無作，樂無樂于無憂。", "仙人與世人，壽夭如相酬。", "清清爰靜爰自正，此舉獨步不可儔。", "信是神仙足官府，蜂房戶牖封君侯。", "我偶作此言，不比亦不周。", "爲何孫卿子，謂我阮與劉。", "爲我謝孫子，我才愧爾天一陬。", "不如且飲酒，耳熱徒歌謳，可以銷遣綿綿不斷萬古之悲愁。", "悲愁銷遣幾時盡，萬古之後重有萬古來悠悠。"]}