{"author": "周孚", "period": "宋", "type": "诗", "title": "夢與辛幼安遇於一精舍予賦詩一篇覺而記其卒章云它年寄書處當記盧仝窮因賦此詩寄之", "paragraphs": ["秋霜草花落，夢君浮屠宮。", "羈魂得清游，短章見深衷。", "破屋仰見天，何人記盧仝。", "相逢大槐國，一笑仍怱怱。", "與君十年交，九年悲轉蓬。", "君行牛斗南，我在淮漢東。", "修途繚山岳，此會何緣同。", "伏枕自歎息，衰懷托西風。", "啾啾籬間雀，冉冉天際鴻。", "擔簦亦何憾，吾生自當窮。", "扁舟具蓑笠，久已藏胸中。", "它年君來時，葦間尋此翁。"]}