{"author": "薛季宣", "period": "宋", "type": "诗", "title": "九奮 啟憤", "paragraphs": ["啟憤兮申冤，訴衷情兮敶矢言。", "叫蒼天之無辜兮，指心以爲正。", "將求信于旬始兮，或咎繇之我聽。", "神羊不世有以觸邪兮，其誰宜爲政。", "親莫親于手足兮，而爲之詬病。", "重莫重于君臣兮，而讒言以興。", "余服蘭而佩芷兮，扈江蘺與蕙茝。", "紉留夷而緯楬車兮，以爲束带。", "青雲冠兮遠遊履，心曠漭兮橫四海。", "日月昭其清明兮，孰興雲霧。", "余既有此高潔兮，羌謂余爲卑污。", "鳳皇翔于九霄兮，燕雀與程其度。", "蒼蠅矢之亂白墨兮，人夫何爲乎不悟。", "於穆靈脩之高厚兮，天與地其作配。", "三辰煥其服章兮，揭招摇而爲蓋。", "拂白螭之純素兮，列蒼龍于左輔。", "朱鳥熒煌而先後兮，神龜昌揚而禦侮。", "東南海而西界羌兮，商於崇其北戶。", "愉昭明而震起兮，諶發揮于天下。", "余日望其遵此途兮，放意咸池。", "乘王虯兮俱奮飛，開閶門兮造東父，逍遥遊兮太微。", "何鴟鴞兮名鳳皇，駕金車兮翱翔。", "之桑間兮溱洧之側，樂盤遊兮三旬不息。", "余心隠憂兮，惟靈脩之故也。", "靚修飾而娟娟兮，而以爲惡也。", "余靜好而弗余親兮，蹲踏蛾眉之妒也。", "足頓地而不我知冤兮，仰天而不吾訃也。", "省吾私而內不止疚兮，此固天之數也。", "悲幽幽兮楚宮深，望漠漠兮楚雲陰。", "指天極兮清高，聊適我兮遐心。", "吸正陽與沆瀣兮，于夕陰與清旦。", "騎朝霞而御白蜺兮，以遊以衍。", "和六氣而與居兮，不知我之爲物。", "升天入地兮，倏來往忽。", "靈脩可告語而獻之兮，將我從而我咈。", "重曰：皇蒼愉和，物無它兮。", "陰靄飛騰，儼惟瑕兮。", "雲收風靜，恬靜嘉兮。", "悠悠我心，可如何兮。"]}