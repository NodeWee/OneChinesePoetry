{"author": "薛季宣", "period": "宋", "type": "诗", "title": "九奮 去郢", "paragraphs": ["桂枻兮蘭舟，去景兮悠悠。", "維赤岸兮裴回，睠丹陽兮夷猶。", "中腸鬰結兮神情惝怳，思夫君兮聊淹留。", "浮涔江兮放于沱漢，泛淪漪兮極其汗漫。", "悵始異而終同兮匪它，回波瀾兮顧復之豈遠。", "婉清揚兮採蓮女，要美人兮北渚。", "㨫芳蘅與若英兮備雜菜之芬馨，將日昃之與期兮指潛波而爲盟。", "羲和晻曀其西入兮暮雲合而美人不見，怨芳心兮泣蘪蕪余以衍。", "秋風起兮飆飀蕭索，幽蘭秀兮芙蓉亂落。", "感北江之東注兮泝洄之宛宛，羌順天而不極兮蕩波之有沔。", "鳴鳩雨而逐婦兮言歸以霽，動人情兮弔孤影而零涕。", "去靈脩而自放兮余心不忍，回素首而不見其形兮于斯焉其逾逝。", "亂曰：冶余容兮安閑自喜，蓀窈窕而不我嘉兮何以。", "苟承恩之不在貌兮蒼天謂何，分此生兮已矣。"]}