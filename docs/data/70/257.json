{"author": "陳士楚", "period": "宋", "type": "诗", "title": "和林艾軒城山國清塘韵", "paragraphs": ["山光一洗紅塵眼，長松夾道摇青繖。", "回頭下瞰百川溶，亭皋小立淩剛風。", "傑閣玲瓏朱綠戶，何年蓬萊移左股。", "山僧見客不斂眉，梵唄琅琅應魚鼓。", "欲携三尺彈龜山，淳風一去不復還。", "仞牆草長章逢少，幾百年來風月閑。", "嗟哉賢聖遠復遠，天高地下日易晚。"]}