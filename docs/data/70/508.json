{"author": "周孚", "period": "宋", "type": "诗", "title": "獨遊因勝有懷蘇丈信臣時任衡州幕予明年亦官淮上矣", "paragraphs": ["力田不罪歲，吾猶識斯人。", "氣清色坦夷，可畏還可親。", "五年鹿門遊，莫辨主與賓。", "老屋每下榻，寒庖屢分珍。", "人生會合難，朝吳莫燕秦。", "忽隨湖雁去，坐見江梅春。", "滄波與天連，音問何由頻。", "向來燕居室，蕭然淡無塵。", "簿書換清談，歎息生一貧。", "新陽革故歲，我復效此顰。", "吾人亦何事，政愧祁孔賓。", "何時此山南，得與翁並鄰。"]}