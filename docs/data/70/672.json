{"author": "王質", "period": "宋", "type": "诗", "title": "永興丞以皓雪鮮梅奇語見示戲占閒人浪辭酬之", "paragraphs": ["四海一山玉，切作冠巑岏。", "冠上戴明月，履下踏飛湍。", "肺腸裹林壑，表裏交珊珊。", "上界雪可飽，下土人希餐。", "三春鎮長在，九夏何曾殘。", "大千薝蔔林，巨萬梅花團。", "花惟白皓皓，巾自烏漫漫。", "純玉龍爭飛，雜玉龍皆蟠。", "千丈亭不歷，九尺庵隨看。", "摩雲起高崖，運斤吾能刊。", "書空結奇字，擘鏡誰能觀。", "須彌有數盡，此興無時闌。"]}