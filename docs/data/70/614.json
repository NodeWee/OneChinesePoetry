{"author": "周孚", "period": "宋", "type": "诗", "title": "送周譽卿尉通城", "paragraphs": ["別君所畦槐，忽已蔭簷瓦。", "三年望歸船，老屋勤掃灑。", "只今十日款，信是天所假。", "朝粳語已麋，夜燭醉還炧。", "兒童互窺覘，有客如此寡。", "觀君豈癯仙，鬢蒼面如赭。", "不應酸寒債，亦復似東野。", "怱怱從此去，孰是知音者。", "折腰易斗粟，吾輩計亦下。", "我場無良苗，何由縶君馬。"]}