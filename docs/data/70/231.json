{"author": "薛季宣", "period": "宋", "type": "诗", "title": "九奮 記夢", "paragraphs": ["解荃維兮放蘭舸，蹇南越兮洞庭波。", "噴浪花兮飛白雪，身何居兮入明月。", "聊凝神兮隠處，夢龍宮兮波之下。", "珍珠庭兮紫貝闕，璆琳宮兮犀甲戶。", "朝龍君兮殿堂，芰荷巾兮蘋藻裳。", "圭琉璃兮荇带，佩美玉兮琅璫。", "龍君遊兮何之，水晶宮兮丹水湄。", "驂蒼虯兮飛廉御，豐隆車兮爲後屬。", "磣磹驅駝其左右兮使風伯爲清路，都離宮兮忘反。", "命羣臣兮燕衎，葅蘩藴兮形鹽。", "列鯨胎兮黿卵，張鈞天兮廣漠野。", "鼓蛇鼖兮雷鼉鼓，鏗浮磬兮□龍鍾。", "歌湘靈兮奇相，舞三行兮清酤。", "戛止兮柷敔，觀其臣之就位兮厥令尹曰瞋。", "鮭總羣蝦而將之兮，胄乃元惟鮑魚。", "緣蛙聲之聒聒兮，位高于五諫。", "鱣魚大而無庸兮，處之冗散。", "鬰鬰余心之惛默兮，周章而蹇産。", "欲敶詞而夢覺兮，嗟言之而已晚。", "怱怱余見斯情物兮，徒臨流而惋歎。"]}