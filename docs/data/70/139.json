{"author": "薛季宣", "period": "宋", "type": "诗", "title": "被命行田未半而羽書至造砦者萬別駕其逼方甚繼復有聞", "paragraphs": ["冷火不再然，事成難重言。", "我苦不憚煩，興言念丘園。", "丘園未得歸，行田縣西原。", "暑雨霑我衣，萊蕪絆我轅。", "熊羆百萬衆，未易輕營屯。", "東征到洪道，折柳臨津門。", "峨峨鳳皇臺，墟吳際荒村。", "南湖湛淪漪，𭲟渺波瀾翻。", "路回溪谷間，子規叫煩冤。", "流血良自悲，誰念望帝魂。", "不羞五斗腰，折支別駕尊。", "松門故鄉類，去路馳且奔。", "羽書如流星，萬室崇屏藩。", "荒凉舊村甿，億兆不一存。", "哀聲聽杜宇，側耳心昏昏。", "山澤久已竭，職死何足論。"]}