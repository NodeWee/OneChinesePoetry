{"author": "周孚", "period": "宋", "type": "诗", "title": "懷顯上人時在江州次其舊所作詩韻寄之己卯夏予始識之于城西王氏墳庵", "paragraphs": ["長號西山雲，見子單閼夏。", "孤生九死餘，相遇天所借。", "崎嶇易寒暑，荏苒問田舍。", "流萍忽復散，皓月耿清夜。", "孤筇子何往，征馬吾屢跨。", "空餘碧雲詩，十襲閟蘭麝。", "匡廬富清景，得子更增價。", "他年東林遊，吾猶厠陶謝。"]}