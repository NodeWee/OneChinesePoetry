{"author": "周孚", "period": "宋", "type": "诗", "title": "亡友高伯庸滑稽玩世屢與人忤而見余則加敬人共怪之亡八年矣今慶臣風度大略相似而所忤所敬又極同也感歎之餘次慶臣韻贈慶臣", "paragraphs": ["鬰鬰東岡柏自青，惜無大藥駐頹齡。", "忽驚優孟重來楚，但怪蘇耽却姓丁。", "千里自來須驥騄，兩豪於子信螟蛉。", "隙駒歲月那容玩，老語從今便當銘。"]}