{"author": "薛季宣", "period": "宋", "type": "诗", "title": "二同舍賦鄂城篇見和文高格古端不可及而仙尉王文措辭侈甚可以參諸臺符羽檄間復次元韻戲酬", "paragraphs": ["生春煖律誰能吹，寸心萬里何當馳。", "威加海內念方國，也思猛士歌雲飛。", "狂遊不識今與古，闉闍便作潭潭府。", "試憑野叟問吳婆，賜不如回吾與汝。", "高高無事幕穹蒼，湖天無雲湖水茫。", "吳楚爭桑如有頃，東鄂幾人全首領。", "古時封國今爲墟，此心觀古應焚如。", "歸歟衲被蓋頭卧，何妨沸鼎遊如魚。", "舌柔長在强于齒，人間萬事渾如此。", "君不見老聃彭祖俱長年，火化仙乘□□煙。"]}