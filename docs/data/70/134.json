{"author": "薛季宣", "period": "宋", "type": "诗", "title": "乙亥歲東遊會稽謁禹陵過馬臻祠下詢所謂鑑湖者則已堙塞爲民田因賦", "paragraphs": ["登會稽，瞰長湖，漪漣萬頃皆平蕪。", "桑田變改唯聞說，豈信古今人事殊。", "往時夏后禹，道川治水勞馳驅。", "四支疲弊跛其足，過門弗視兒呱呱。", "衆流宗海出平陸，滋人巨浸因卑洿。", "百神效職來大計，勤民遠狩崩于嵞。", "名山立郡此焉始，明明功與日月俱。", "馬侯有漢二千石，施仁復古蘇燋枯。", "浚深倍薄拂古鏡，還使墝埆成膏腴。", "陰邪醜正富權戚，居肓如鬼捐其軀。", "大君良吏不復見，茫茫陳迹日就無。", "玻璃湛湛長芳草，蛟龍窟宅生菰蒲。", "前功不錄倚隳棄，誰何聚斂浮穿窬。", "庸情非聖決陂澤，遷移膏潤爲官租。", "昔人舊事已無在，猶有水則{石毚}長途。", "高田燥仰下沮洳，雨晹無歲均沾濡。", "咄哉榮利歸乃室，是邦黔首其何辜。", "反令二主神，淫祀煩此都。", "王陵委積蠹明幣，守祠澆酹傾清酤。", "禳禱兩無已，跳梁飽妖巫。", "享祭緣報誠，嘉猷委泥塗。", "神靈血食已非分，無爲耗黷令人吁。", "復績悵何從，我心徒自㤤。"]}