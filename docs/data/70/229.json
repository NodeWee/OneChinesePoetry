{"author": "薛季宣", "period": "宋", "type": "诗", "title": "九奮 遡江", "paragraphs": ["越夏首兮西泝，張青蒲兮疾去。", "鷁吻低徊兮翱翔風便，回首東冥兮日遠。", "睇蘭洲兮芳杜若，羌吾好兮不得泊。", "聞持鼓兮𩐨𩐨，余心結兮尚何樂。", "西風駛兮江皋，舟迎風兮遡流。", "進將寸兮退尺，凝遠眺兮江水幽幽。", "江風號兮漫天素濤，走魦逼人兮將吞舟。", "余奈何兮倏忽，下有蛟龍兮出沒。", "江豚得意兮若神，肆跳梁兮衝突。", "泊兮恍，烏雲潑墨兮吾上。", "天地變兮不可測，渠泉飛兮無峭壁。", "儃徊余桂棹兮，蘋叢至止。", "曳方竹而相羊兮，㨫芝中沚。", "蘇椒紅兮和羹，搴辛夷兮用餌。", "雜薦兮蓀蘭，載敶兮薜芷。", "風細細兮波停，縱余舸兮于征。", "長歌自放，顧一返兮屏營。", "倡曰：扁舟大江，遡狂風兮。", "下地登天，轉飄蓬兮。", "人之死生，將彼舸之攸同兮。", "停橈待濟，考攸終兮。", "賡曰：逆天理兮，雖大而覆。", "順其然兮，百福攸助。", "叛水性而余求兮，噫其何故。"]}