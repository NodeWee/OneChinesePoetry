{"author": "薛季宣", "period": "宋", "type": "诗", "title": "某爲令無狀不能化服奸盜至加之刑僇仲蟠鄉丈不以爲過又哦詩以寵之是重某之不肖而播其惡于衆也感愧之劇次韻以酬", "paragraphs": ["漢法在彝鼎，三章豈不嚴。", "姦宄恣暴亂，官刑廢舂鉗。", "未若箕山翁，頑夫偃風廉。", "予慙斯人徒，爲容善謙謙。", "敺民陷之辟，淫刑視齊殲。", "處事禁太速，宜犴非爲淹。", "丹書對婦泣，職死夫何嫌。", "專誅逮垂盡，吾辜倍相兼。", "曾聞鄒魯間，禮義人自恬。", "商君就有道，絳水驚閭閻。", "念此一歎息，歸來賦陶潛。", "南山信崇極，能無刺巖瞻。"]}