{"author": "黄榦", "period": "宋", "type": "诗", "title": "紹熙庚戌十月偕趙仲宗舜和潘謙之曾魯仲遊九峰芙蓉壽山紀行十首 九日早登桃枝嶺", "paragraphs": ["登山豈不樂，屬此風露清。", "排簷夜雨滴，詰旦天空明。", "歡然金石交，要我林泉盟。", "支筇趁汗漫，勇往不計程。", "一水何縈紆，千峰鬰崢嶸。", "仰視流雲馳，俯聽幽壑鳴。", "班荆得所適，斗酒聊共傾。", "人生會有累，聚散如浮萍。", "今辰諧勝遊，異日難忘情。", "意愜各賦詩，庶以紀此行。"]}