{"author": "張鎡", "period": "宋", "type": "诗", "title": "重九日病酒不飲而園菊已芳薄莫吟繞亦有佳興因和淵明九日閒居詩一首聊見嚮慕之意云", "paragraphs": ["心境本一如，美惡緣妄生。", "惟今尋常日，强以重九名。", "入秋雨澤慳，連朝更晴明。", "木葉未苦凋，禽鳥皆春聲。", "寓形天宇內，自顧非壯齡。", "年年登高時，無菊酒漫傾。", "何如茲歲好，金英照軒榮。", "遠懷柴桑翁，合處無疑情。", "不飲還醺然，妙寄由天成。"]}