{"author": "張鎡", "period": "宋", "type": "诗", "title": "莊器之賢良居鏡湖上作吾亦愛吾廬六詩見寄因次韻述桂隠事報之兼呈同志  其六", "paragraphs": ["吾亦愛吾廬，門前賣時蔬。", "滿擔風露香，選擇未始無。", "蘇子覓二頃，楊翁營一區。", "兩者况見成，自顧慚晨晡。", "不妨瘦如竹，何急肥似壺。", "向來鍊句癡，工拙分毫銖。", "如今布袍下，識字村田夫。", "諸公信余言，相從莫踟躕。"]}