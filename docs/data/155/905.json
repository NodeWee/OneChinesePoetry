{"author": "曾極", "period": "宋", "type": "诗", "title": "上朱晦庵", "paragraphs": ["玄天默無言，妙契有伏義。", "爰初畫八卦，聖學乃肇基。", "於皇陶唐氏，□心折危微。", "魯叟述六經，爲世立範圍。", "正色斥詖淫，鄒孟獨先幾。", "道喪向千載，華風變醇醨。", "皇綱一以振，屬此文明時。", "真儒出河洛，堅白不磷緇。", "探我囊中膠，續彼桐上絲。", "徽音嗣正始，但惜和者稀。", "祥麟雖見獲，鳳鳥終來遲。", "珍重武夷翁，斯文今在茲。", "巖棲三十年，著書覺群迷。", "往者不可諫，來者猶可追。", "趨隅偶未諧，夙昔夢見之。", "散髮弄五絃，彈作南風詩。", "曲終起長嗟，絃絕有餘悲。", "止止不復彈，繆然歌采薇。", "鸞翮有時鎩，鴟鳶刺天飛。", "公乎抱高寒，歲晚將安歸。"]}