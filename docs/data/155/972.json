{"author": "張鎡", "period": "宋", "type": "诗", "title": "錦池芙蓉盛開與譚德稱何國叔曾無逸王季嘉呂浩然張以道小集以東坡詩細思却是最宜霜分韻得却字", "paragraphs": ["道人有園居，其門可羅爵。", "夫何諸賢傑，疎野盡闊略。", "聯鑣過柴荆，慰藉淡與泊。", "爾時木芙蓉，酣酣縱雲萼。", "呼酒亟對之，不復次杯酌。", "西風吹雨小，池波晚烟閣。", "紅癡高髼鬆，翠閙競參錯。", "談叢及笑粲，大勝世俗樂。", "翹摇鵬鳳羣，著我慙瘦鶴。", "區中有此不，今古一開拓。", "山林豈細故，人願要天諾。", "侵尋霄霏舉，乃獨趣丘壑。", "探韻睨大巫，疾走宜退却。", "簪花謝慇懃，敢避句惡弱。", "從今數名芳，消真屢成約。"]}