{"author": "王昌齡", "period": "唐", "type": "诗", "title": "句", "paragraphs": ["與君遠相知，不道雲海深。", "得罪由己招，本性易然諾。", "黃葉亂秋雨，空齋愁暮心。", "通經彼上人，無迹任勤苦。", "楓橋延海岸，客帆歸富春。", "寒江映村林，亭上納高潔。", "陵藪寒蒼茫，登城遂懷古。", "孤煙曳長林，春水聊一望。", "河口餞南客，進帆清江水。", "遷客又相送，風悲蟬更號。", "微雨隨雲收，濛濛傍山去。", "海客時獨飛，永然滄洲意。", "日夕辨靈藥，空山松桂香。", "墟落有懷縣，長煙溪樹邊。", "青桂花未吐，江中獨鳴琴。", "還家望炎海，楚葉下秋水。"]}