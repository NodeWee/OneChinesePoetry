{"author": "徐照", "period": "宋", "type": "诗", "title": "朱可翁陳西老徐靈淵携酒餞別飲罷以周興嗣千字文中語爲韻曰謂語助者且名爲江上行云分得語字", "paragraphs": ["歲晚風霧寒，用事有青女。", "滕六更無頼，冰花鬭欲舞。", "狹坐夜生稜，叉袖手難距。", "百草盡晦寂，蟲虺亦蟄戶。", "于何梅山翁，遥遥作行旅。", "耳熱呼盧仝，此意何自語。", "淵明古達者，饑逐亦無處。", "詩老知我憂，相暖且樽俎。", "鼎足吟清詩，龍蛇動盈楮。", "參昴掛屋角，呼兒更撚炬。", "古來回并難，發明各何許。", "飛雁度荒塞，新梅耿平楚。", "相思續君詩，亦足慰心緒。"]}