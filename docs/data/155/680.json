{"author": "黄榦", "period": "宋", "type": "诗", "title": "紹熙庚戌十月偕趙仲宗舜和潘謙之曾魯仲遊九峰芙蓉壽山紀行十首 十一日早登靈洞巖", "paragraphs": ["寒巖突兀山之阿，足履危磴攀藤蘿。", "巖下清泉響環珮，巖前古木交枝柯。", "當中洞門忽開豁，上有石屋高嵯峨。", "乾坤開關已呈露，鬼神守護頻揮呵。", "重門黯淡不可入，以火來照所見多。", "出門小洞亦奇絕，神龍奮怒吞蛟鼉。", "勝景如此難重過，手倚石壁頻摩挲。", "安得雄思如懸河，長吟大詠仍高歌。"]}