{"author": "黄榦", "period": "宋", "type": "诗", "title": "紹熙庚戌十月偕趙仲宗舜和潘謙之曾魯仲遊九峰芙蓉壽山紀行十首 十二日復歸桃枝嶺", "paragraphs": ["大溪章溪溪水清，上寮下寮山路平。", "三山屹立相犄角，百里連亙如長城。", "仰干雲霄不盈尺，俯視天高浮寸碧。", "閑雲吞吐溢澗谷，飛泉噴灑下石壁。", "中有一山名芙蓉，端冕正色羣山空。", "望之可敬不可慢，僧言直與衡嶽同。", "坡陀突兀作雲洞，虎豹蹲踞棲鸞鳳。", "聞道前山開闢日，曾住浮屠幾千衆。", "我來已作五日行，皇天一雨復一晴。", "穹林杳靄非人世，手接羣仙上玉京。", "曉來更向山前去，忽到山翁棲隠處。", "却憶桃源洞裏人，日出烟銷忘舊路。"]}