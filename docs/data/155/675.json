{"author": "黄榦", "period": "宋", "type": "诗", "title": "紹熙庚戌十月偕趙仲宗舜和潘謙之曾魯仲遊九峰芙蓉壽山紀行十首 道間觀瀑布", "paragraphs": ["行行益以遠，愜此心期幽。", "一徑險復夷，千林密相樛。", "回首天際山，矗面懸飛流。", "銀潢倚石壁，玉龍下山湫。", "光摇日璀璨，勢激水颼飀。", "可望不可親，神往形獨留。", "眷言桃枝山，久矣卜築謀。", "豈無一日閒，努力窮冥搜。"]}