{"author": "張鎡", "period": "宋", "type": "诗", "title": "莊器之賢良居鏡湖上作吾亦愛吾廬六詩見寄因次韻述桂隠事報之兼呈同志  其四", "paragraphs": ["吾亦愛吾廬，試聽談向背。", "維南匯平湖，浙水實分派。", "兩峰屹三塔，形勢遠襟带。", "城中那有此，到處憐湫隘。", "拏舟信所之，詎復防厲揭。", "猿鹿騖幽曠，引遯終遠害。", "抱垣更通津，漁釣欲寄快。", "都緣跡不羈，徹老心自在。"]}