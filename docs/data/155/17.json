{"author": "楊巨源", "period": "唐", "type": "诗", "title": "句", "paragraphs": ["鳴鞭秋色詩情遠，拂匣寒花劒力多。", "籍通蓮闕秋光遍，詩答蓬山晚思遙。", "青門日暖塵光動，紫陌花晴風色來。", "豔欺藤蔓鶯無限，香壓荆花蝶不飛。", "內史舊山空日暮，南朝古木向人秋。", "夢中鄉信驚秋鴈，窗下林聲帶夜蟬。", "獨向曉山知露溼，遠臨秋水愛雲明。", "新河柳色千株暗，故國雲帆萬里歸。", "一院綠錢童子拂，千竿青玉主人栽。", "露凝丹地初疑雨，煙著紅樓半是霞。", "空門水定埃塵遠，真偈金書世界稀。"]}