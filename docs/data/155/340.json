{"author": "徐照", "period": "宋", "type": "诗", "title": "廢居行", "paragraphs": ["北風蕭蕭胡馬鳴，邊人走盡空戶庭。", "黄金埋藏禾米棄，路上逐日空饑行。", "子西父南弗相守，仰面看日啼無聲。", "生身不合屬中土，自昔無時無戰爭。", "家桑椹熟生野蛾，兔跳席箕田成坡。", "一路幾州皆荒廢，處處戰骨平草多。", "傳報將軍殺胡虜，取得山河歸漢主。", "殘生只願還本鄉，且免後裔有兵禍。"]}