{"author": "徐照", "period": "宋", "type": "诗", "title": "上木詹事生日十月十五", "paragraphs": ["客花十月開湘桃，蓬天春淺霞煙高。", "僊郎玩世跨鵬海，紅龍紫仗青童翿。", "星斗心胸□□□，筆端衮衮驚滄濤。", "天皇庚申開鳳曆，百八十歲生夔臯。", "彤庭射策鬼斗□，虎符分寄梁懸刀。", "承華出入漢長吏，畫圖周室諸侯朝。", "綾綺連錢蔽華屋，神奎秘畫黄金標。", "鶴嘴瓶深貯沆瀣，西峰倒碧翻蒲萄。"]}