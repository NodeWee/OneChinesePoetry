{"author": "黄榦", "period": "宋", "type": "诗", "title": "慶元己未冬至前二日訪林公度至栗山翌日同訪吳必大林季亨容之偕行愛其溪山池亭之勝爲之賦詩", "paragraphs": ["篝火下脩嶺，褰衣涉清川。", "夜投故人廬，洞壑藏真仙。", "一水遠縈紆，兩山對蜿蜒。", "但見烟雲深，不識車馬喧。", "主人敬客至，盃酒羅堂前。", "諸孫競勸酬，烹羊雜雞鮮。", "同來二三人，妙語爭春妍。", "此會良獨難，達旦不復眠。", "雞鳴秉燭遊，到君新池邊。", "中有讀書堂，藏書足精研。", "把筆記姓名，徘徊悵無緣。", "天明驅車去，去上層岡巔。", "回首三歎息，安得數畝田。", "結茅與君鄰，嘯傲終殘年。"]}