{"author": "李自中", "period": "宋", "type": "诗", "title": "篔簹萬箇黄雀每棲息其上一昔風雨颯至忽聞有殺聲呼童視之乃鼩嚙也故爲之賦黄頭雀", "paragraphs": ["黄頭雀，觜交交，尾倬倬，突然散去雲路邈。", "東村四面禾黍稠，欲下未下驚呼儔。", "牛羊上山鷄犬睡，翩躚蹙步來相求。", "日斜深塹有羅網，投宿青冥依篠蕩。", "沙鳴羊角轉崢嶸，蹴踏虬枝猶倔强。", "誰知簷下息爾軀，夜半瀝血逢精鼩。", "唇焦舌爛救不得，一縷性命才須臾。", "君不見螳螂捕蟬上高樹，企足昂頭忘反顧。", "人生吞噬更可憐，臘月未窮誰悔悟。"]}