{"author": "張鎡", "period": "宋", "type": "诗", "title": "莊器之賢良居鏡湖上作吾亦愛吾廬六詩見寄因次韻述桂隠事報之兼呈同志  其一", "paragraphs": ["吾亦愛吾廬，地僻猶深山。", "山亦前後有，遠望碧玉環。", "繄昔近市居，局促幾泥蟠。", "買園闢荒榛，運量百畝寬。", "勤勞藝且築，就緒五載間。", "葛巾雅相宜，何心傲蟬冠。", "流光隙中駛，霜鬢映蒼顔。", "恬愉無競外，幸免歷世患。", "旁人笑野拙，枉是家長安。", "開門面陂澤，岸岸蒲蓼灣。", "此身夫何疑，郊島乃瘦寒。"]}