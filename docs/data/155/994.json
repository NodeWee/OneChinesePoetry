{"author": "張鎡", "period": "宋", "type": "诗", "title": "莊器之賢良居鏡湖上作吾亦愛吾廬六詩見寄因次韻述桂隠事報之兼呈同志  其三", "paragraphs": ["吾亦愛吾廬，第一桂多種。", "西香郁天地，不假風迎送。", "花開與花落，真境未嘗動。", "羣芳亦時有，幻巧雲錦綜。", "廓然清浄觀，豈復計疏壅。", "紅紅白白處，政自見日用。", "江山雖阻修，此樂朝暮共。", "逢場任竿木，何許非戲弄。", "一笑和君詩，是亦夢中夢。"]}