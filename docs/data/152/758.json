{"author": "劉攽", "period": "宋", "type": "诗", "title": "既和宋君佳篇因取加字韵中所未用者別爲十二韵", "paragraphs": ["板築廢已久，樓居仍可嗟。", "敢辭才不逮，何說智無涯。", "史例同新作，民謠異刺奢。", "棟梁虹夭矯，軒檻獸盤拏。", "萬室瞻華宇，千兵擁建牙。", "浮雲生柱礎，杲日透窗紗。", "明滅穿林水，稠重覆塹花。", "長空指去鷺，過雨亂鳴蛙。", "屢獲詩人賦，時紆長者車。", "薦觴凝縹白，諧語繆壺齟。", "隠吏容攀桂，終更遽及瓜。", "多慚雙鬢雪，蕭颯對文緺。"]}