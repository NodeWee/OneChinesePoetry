{"author": "劉攽", "period": "宋", "type": "诗", "title": "和原父同江鄰幾過浄土院觀古殿吳道子畫楊惠之塑像及顯僧傳當世貴人形骨仁僧鼓琴作", "paragraphs": ["真賞非俗嗜，雅游知勝緣。", "百身化前佛，方丈納諸天。", "工以智自表，名由高益傳。", "吳生擅粉繪，楊氏妙鈞埏。", "能事古未盡，希聲今亦然。", "伻圖觀肖像，撫㢩置鳴絃。", "理會均聞見，神交遺後先。", "衣冠若對面，山水欲忘年。", "子墨臺中妙，仙翁樹下賢。", "新詩俱絕唱，塵土更餘妍。"]}