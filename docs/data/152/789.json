{"author": "劉攽", "period": "宋", "type": "诗", "title": "蔡州城枕汝水寒日水涸清淺可愛原父與郡守泛舟川上甚有佳境以書垂報緬想勝遊因形短什", "paragraphs": ["積水寒收潦，深淵浄見沙。", "冷光憐玉潔，清鑒絕毫差。", "鷗鳥居相樂，漁樵近有家。", "濟川新剡木，載石去乘槎。", "樹影魚鱗密，城陰瓠子斜。", "夤緣忘向背，頃刻變烟霞。", "練白翻雲葉，金鎔蕩日華。", "照心同不隠，滌慮愛無邪。", "客醉風吹酒，歸迷斗轉車。", "林宗昔無暇，范蠡去空賒。", "鳬雁晴餘喜，波瀾雪後佳。", "謝塘芳草夢，依約向無涯。"]}