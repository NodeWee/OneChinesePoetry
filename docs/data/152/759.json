{"author": "劉攽", "period": "宋", "type": "诗", "title": "合加字韵兩篇二十四字成一章更互次之咏曹之土風并敘出處寄呈司年職方", "paragraphs": ["漢郡王封寵，周宗伯命加。", "犬牙基自若，麟趾嘆于嗟。", "陵谷隨人世，春秋積歲華。", "洩雲餘薈蔚，浮濟變津涯。", "端木倦游學，朱公精貸賒。", "於今富而麗，遺俗儉寧奢。", "使轍常交錯，京藩倚扞遮。", "鋤鉤非盜用，簫勺換兵拏。", "樸直叨三組，工夫盡兩衙。", "戎容剖符虎，士氣肅旗牙。", "圜土幾無訟，虛庭不禁譁。", "對棋銷白晝，清嘯岸烏紗。", "池館澄潮水，樓譙冠暝霞。", "綠梢檐外柳，紅朵砌前花。", "徙倚危欄峻，行來繚徑斜。", "巢林安短翼，擅壑愧跳蛙。", "夙昔未更事，游談多自誇。", "奏盈方朔牘，書過惠施車。", "臧室初縻迹，連城晚拜嘉。", "華顛看欲落，病齒不勝齟。", "珠琲輕魚目，桐絲陋馬撾。", "敢論雞似鳳，願食棗如瓜。", "臺妙前辭滿，安輿久卧家。", "最容高尚志，那肯待青緺。"]}