{"author": "劉攽", "period": "宋", "type": "诗", "title": "致齋中太一宮見屏風有唐賢和常舍人詩因次韵寄子瞻內翰子由侍郎子開舍人穆父待制數公皆嘗祠太一也", "paragraphs": ["禁掖下祠宮，青槐輦道通。", "薄雲收霽雨，初夏接薰風。", "將旦群陰伏，齋居百慮空。", "夢遊如有遇，反聽更能聰。", "秘祝寧神外，多儀拜貺中。", "佐靈猶五帝，執事本三宮。", "象海鼇山峻，翻階藥秀紅。", "守儒嚴講幄，起草麗談叢。", "夙昔嬉遊並，神仙步武同。", "吹藜驚爝火，抱法想江楓。", "已老仍書癖，懷賢愧易東。", "君王問無擇，留意屬溪工。"]}