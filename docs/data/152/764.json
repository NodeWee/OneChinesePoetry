{"author": "劉攽", "period": "宋", "type": "诗", "title": "過太康縣此路入亳州云是先帝昔東幸時馳道也馬上口占行二十里成三十韵", "paragraphs": ["維昔東巡狩，天王景宅朝。", "金椎隠馳道，象載下招摇。", "呂應青雲近，關迎紫氣遥。", "旄頭前詔羿，陪乘後征僑。", "奉引三司肅，中堅萬馬調。", "旂常亂辰象，劍佩雜瓊瑶。", "多士和相讓，諸侯貴不驕。", "海神來積雪，仙馭會祥飆。", "象帝初觀妙，猶龍此見譙。", "强名大樸著，將隠德音昭。", "上善泉仍潔，知常檜後凋。", "虛心明左契，聞道首參寥。", "絳節賓閒館，璇宮盛綺寮。", "洞天留白日，書法祕青霄。", "瑄玉嚴禋祀，歌童采夜謠。", "衆神如向座，佳氣鬰通宵。", "隴麥聞重秀，房芝搴紫苗。", "醴泉甘愈疾，舞鳳樂儀韶。", "舉翼王喬{血／与}，排雲子晉簫。", "頌釐知簡簡，奏賦欲飄飄。", "麗澤驚雷雨，鴻恩霈蓼蕭。", "百年皆就見，比屋幸寬徭。", "牧馬猶如隗，封人預祝堯。", "歡聲喧望幸，舊里不崇朝。", "萬域車書混，重明祲沴消。", "鼎成因脫屣，桑變忽觀潮。", "雲霧常疑祀，衣冠祇葬橋。", "藏書思柱史，問遠謬祈招。", "躍馬遵遺轍，談王就采樵。", "生遲千一旦，無所效芻蕘。"]}