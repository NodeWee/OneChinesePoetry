{"author": "劉攽", "period": "宋", "type": "诗", "title": "原父舍人爰自春坊遷職史氏未更晦望旋有新命增秩諫省躋榮綸閣斐然成篇以伸歡賀", "paragraphs": ["近署銅龍貴，仙山策府遥。", "由來稱國士，自致必雲霄。", "太史題凡例，彤庭奉日朝。", "除書新翰墨，受賜接晨朝。", "池水通翔鳳，星垣直建杓。", "泛槎輕濟海，逸御捷凌飆。", "獻納當宸扆，絲綸聳具寮。", "直詞明黼黻，大冊粲瓊瑶。", "拜舞腰金重，歸來廐馬調。", "泥書開鵠板，法駕從雞翹。", "高興吟紅藥，珍辭賦洞簫。", "宮花香永晝，禁漏靜通宵。", "枝鵲聲何喜，原鴒意自饒。", "寄言江漢客，無事老漁樵。"]}