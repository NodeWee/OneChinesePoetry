{"author": "文同", "period": "宋", "type": "诗", "title": "寄題密州蘇學士快哉亭太史云此城之西北送客處也", "paragraphs": ["出城送客客未來，主人到此先徘徊。", "地臨濰水極清曠，每爲送客雙眼開。", "客來既坐歌管作，紅袖勸酒無停杯。", "主人自醒客已醉，門外落日驪駒催。", "揖客上馬退岸幘，未忍便擁千騎回。", "滿襟高興屬軒檻，野闊風長真快哉。"]}