{"author": "劉攽", "period": "宋", "type": "诗", "title": "予所居本章丞相舊第他日友人楊彥文爲余道丞相時事因作一篇予楊丞相以郎官始卜此宅不出都門二十餘年遂至台衮故末句及之", "paragraphs": ["酇侯常以儉爲師，僻地依然草滿蹊。", "却指舊池曾浴鳳，更攀喬樹憶棲雞。", "清泉惡石皆吾有，樽酒囊書得自携。", "誰道爲郎多白首，已看霖雨出蟠泥。"]}