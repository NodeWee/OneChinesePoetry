{"author": "劉攽", "period": "宋", "type": "诗", "title": "咏雪", "paragraphs": ["朔雪三冬暮，同雲萬里間。", "昊天還質素，長路失幽艱。", "舞急低仍舉，吹多去復還。", "增高元稍稍，投隙故閒閒。", "積鹵輸鹽浦，飄沙聚玉關。", "怒濤狂振海，疊巘坐移山。", "喜厚猶多積，憎繁詎得刪。", "旗旛高卷野，塵壒密通闤。", "點綴林芳亂，裝褫石蘚斑。", "戶斜遺尺劍，窗缺置連環。", "圭璧衣裳會，閭閻米粟頒。", "折篁終不屈，喬樹頓堪攀。", "紈潔裁歌扇，珈明聳髻鬟。", "運籌思巧歷，語異叱神奸。", "凍筆無由捉，强弓不易彎。", "雁號隨雀瞀，龍蟄並魚鰥。", "坎辟威權厲，陽芽勢力孱。", "晦冥愁運促，溫燠愴時慳。", "畛域通三壤，塗泥洎百蠻。", "暝鷄矜喔喔，宵犬事籋籋。", "踠足傷騏驥，迷群失鷺鷳。", "製書思籀頡，議巧謝倕般。", "蚊翼騰空曲，芝英擢野菅。", "藩籬容月魄，軒陛絕人寰。", "感物徒酸鼻，明心肯汗顔。", "露肌寒得胗，直指凍成袴。", "檐罅風號勁，爐灰火逗殷。", "獵狂懷塞漠，漁樂記江灣。", "飲乏枯瓢棄，磨稀古鐵頑。", "莫欺東郭履，不愧半通綸。"]}