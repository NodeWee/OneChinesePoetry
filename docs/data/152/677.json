{"author": "劉攽", "period": "宋", "type": "诗", "title": "嘉祐末予始爲學官同舍六人後二年間錢醇老爲秘閣校理楊之美出判潁州劉隠之姜至之麻仙夫李景真相次爲王宮教授曩游無復留者初秋夜直偶書寄楊之美", "paragraphs": ["夷路驅車勢易奔，青冥縱翼自孤騫。", "求爲散木甘無用，正似靈光幸獨存。", "汗簡老生躋璧府，曳裾賢傅遍王門。", "子雲寂寞經同病，會待庭枝看有孫。"]}