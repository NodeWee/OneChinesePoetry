{"author": "文同", "period": "宋", "type": "诗", "title": "文領相仍意慮煩濁聊携野策獨訪山園因睹霜柏亭殘梅憶公向時有詩酒之惠感物成詩繕寫拜呈知府龍圖諫議吳公", "paragraphs": ["昨日梅開飲公酒，今朝梅謝念公詩。", "眼前光景急如水，案上簿書棼若絲。", "且試輟忙來此地，可憐遺恨滿殘枝。", "西園想已成青實，敢問調羹去幾時。"]}