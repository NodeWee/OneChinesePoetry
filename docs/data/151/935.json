{"author": "文同", "period": "宋", "type": "诗", "title": "子平寄惠希夷陳先生服唐福山藥方因戲作雜言謝之", "paragraphs": ["蜀江之東山色盡如赭，有道人云此是丹砂伏其下。", "烟雲光潤若洗濯，澗谷玲瓏如刻畫。", "我聞神仙草藥不在凡土生，是中當有靈苗異卉之根莖。", "果然人言所出山芋爲第一，西南諸郡有者皆虛名。", "就中唐福衆稱賞，肥實甘香天所養。", "有時岩頭倒垂三尺壯士臂，忽然洞口直舉一合仙人掌。", "土人入冬農事閑，千篝萬鍤來此山。", "可憐所鬻不甚貴，著價即售曾不慳。", "往年子瞻爲余說，言君所部之內此物尤奇絕。", "後復寄書勸我當餌之，滿紙親題華嶽先生訣。", "予因購之不惜錢，依方服餌將二年。", "其功神聖久乃覺，筋牢體溢支節堅。", "自問丹霄幾時上，早生兩翅教高颺。", "塵世如帤不可居，待看鴻濛對雲將。"]}