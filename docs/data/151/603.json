{"author": "文同", "period": "宋", "type": "诗", "title": "朱康叔郎中棄官求母於金州因會華清宮作此詩送之", "paragraphs": ["蟠桃實在枝，蟠桃花已飛。", "相隔五十春，一旦還相依。", "康叔視金龜，解去如糞土。", "徒步入嶢關，金州取其母。", "古人亦有此，比之康叔難。", "幾時有古人，能如公棄官。", "玉蓮仙宇中，相會談此事。", "使我發驚嘆，達曉不能寐。", "借問侍安輿，輦下何時過。", "我欲率諸君，扶服詣門賀。"]}