{"author": "文同", "period": "宋", "type": "诗", "title": "辛亥孟秋戊子有虹下天繞飛泉山入東谷飲古井良久去作大雨咄之以詩", "paragraphs": ["長虹落天帔，萬丈截群嶺。", "蟠身下深谷，俯首飲古井。", "居人莫之指，况復敢引領。", "幡然繞空去，雲霧變俄頃。", "乾坤爲之黑，噴雨極暴猛。", "崩流匯溝瀾，巨漲沒四境。", "民田一漂蕩，多稼不可省。", "此物蓋蟲類，聞亦具頭頸。", "淫沴之所生，詩傳載爲眚。", "朝西暮東出，輒與日對影。", "夫何此凶孽，得使乘時逞。", "高風掃寥廓，一帚昏穢凈。", "煌煌太陽起，隙穴被光景。", "群陰逐海內，此物應遠屏。"]}