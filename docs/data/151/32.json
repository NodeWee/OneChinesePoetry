{"author": "黄庭堅", "period": "宋", "type": "诗", "title": "秋思", "paragraphs": ["柴門扃兮，牛羊下來其已久。", "四壁立兮，蛩螿太息不可聽。", "夜冉冉兮斗魁委柄若授人，天寥寥兮河漢風浪西南傾。", "山川悠遠兮，誰獨不共此明月。", "維德人不見兮，采薇蕨于江之南。", "風露寒兮，薇蕨既老而苦澀。", "江道險難兮，不知先生之何食。", "往予窺道而見兮，俯甘井以解渴。", "天地施我生兮，先生厚我德。", "水波無津兮，既拯我舟杭。", "路微徑絕兮，又翦我荆棘。", "秉道要而置對兮，一與而九奪。", "曾不更刀兮，破肯綮於胸中。", "湛湛兮如長江之吐月，霏霏兮若旋盤之落屑。", "會鉏鋙於一堂兮，曾不侮予以色辭。", "星翻翻其爭光兮，觀北斗之運四時。", "維回首之日淺兮，又穿鼻而伏皂。", "乘流下兮，忽不自識其闕遺。", "悲去日之既往兮，愛是日之方來。", "有玉於橐兮，師以爲王所之□□□□不謨獻之，維令之莫予琢之。", "起望天極南兮，□□□□予馬。", "恐蓍龜之遠兮，入鮑肆不知其化。", "子歌犁□□余心兮，爲而三歎其一和。", "微子之昌言兮，殆莫振余過。", "已矣乎，芳蘭無澤兮歲遒，衆芳歇兮曷予佩之求。", "絕萬里兮吾以子牛，橫大川兮吾以子舟。", "竊悲吾子之多暇日兮，愁嗟黄落如郢客之見秋。"]}