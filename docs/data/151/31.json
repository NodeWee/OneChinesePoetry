{"author": "黄庭堅", "period": "宋", "type": "诗", "title": "錄夢篇  其二", "paragraphs": ["亂曰：芻狗萬物兮，天地不仁。", "體止而用無窮兮，播生者於迷津。", "有形而致用者之謂器，無形而用道者之謂神。", "背昭昭而起見兮，聚墨墨而生身。", "犯有形而遺大觀兮，動細習於游塵。", "彼至人而神凝兮，同予夢而先覺。", "顧天下孰不學兮，迺會歸於無學。", "予心之不能忘兮，將波流風靡而奈何，唯鎮之以無名之樸。"]}