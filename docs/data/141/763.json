{"author": "蘇泂", "period": "宋", "type": "诗", "title": "予既賦金貂亭詩巽伯求益不已偶得名酒連飲輒醉隨意長哦忽數十句錄而成篇真醉漢口中語是可塞嚴命矣惜不令子大德允見之共一醉噱耳", "paragraphs": ["君不見陳留阮籍字嗣宗，竹林賢者渠稱雄。", "登山臨水輒經日，竟用酣飲全其躬。", "謂渾汝不得復爾，獨善猶子曰仲容。", "以其任達似叔父，氣壓道北空多銅。", "宗人共集作圜坐，酌以大斗飛金鍾。", "著言君子處域內，何異羣蝨居褌中。", "形骸忽忘置不問，豈復上欲圖三公。", "古來賢達類若此，劉伶畢卓非凡庸。", "陶潜數酌宦情遠，李白一斗詩情通。", "彼胡不醒匪不智，智在意表言難窮。", "共惟遥集乃咸嗣，是飲三代傳家風。", "五馬渡江一馬龍，事未幾見嗟江東。", "就家拜爵下車去，摇手溫嶠吾誰從。", "京尹非才固所願，青山聽入明招終。", "所親相顧數在念，謂方醉耳何其聰。", "孫爲知幾翁遠識，信使日月垂虛空。", "山林鐘鼎不兩立，珥貂著屐將無同。", "解之換酒亦不惡，蠟以盛足誠爲工。", "古來醉人醉亦醒，後之醒者醒而聾。", "作亭縹緲山水勝，曳杖扶疎煙雨濛。", "長江爲杯斗爲杓，一飲天地生春紅。", "持杯却酹我遥集，籍咸墳土俱蒿蓬。", "步兵常侍本何物，目送千古歸飛鴻。", "我今與子生並世，得不痛沃崔嵬胸。", "只看祖家當時所餘兩小簏，其視吳屐相去何啻億萬千千重。"]}