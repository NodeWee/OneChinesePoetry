{"author": "許應龍", "period": "宋", "type": "诗", "title": "次韵張太博方得余所遺二程先生集辨二程戲邵子語", "paragraphs": ["文字未科斗，圖書未龜龍。", "燦然天地間，此理觸處逢。", "是謂象之祖，而爲數之宗。", "昊羲古神聖，先得人所同。", "文因而繇之，旦出亦並雄。", "訖于我孔聖，天命滋益恭。", "渾然一理貫，密察而從容。", "辭變于象占，四者固所崇。", "推時以知變，象占在其中。", "荒荒秦漢後，學者昧所從。", "不以災異會，則以虛無通。", "天開周氏子，易道乃復東。", "動靜靜復動，終始始而終。", "上承千年緒，下起百世風。", "同時有邵子，講道于伊嵩。", "天地之運化，陰陽之無窮。", "即物驗消長，先機知吉凶。", "邵子極道數，獨立幾無戎。", "二程闡周孔，爲時開矇矇。", "其歸則一耳，昧者結忡忡。", "學之將奈何，矧余倍顓蒙。", "要知羲皇心，須踏周孔蹤。"]}