{"author": "蘇泂", "period": "宋", "type": "诗", "title": "邢兄招納凉大善以醉眠不及往大篇見嘲一筆走和", "paragraphs": ["昨宵予不飲，月下看風生。", "不飲竟大奇，識此風月清。", "今宵予醉狂，醉眼仍看月。", "月落猶未醒，思與枕簟歇。", "從來清凉事，果爲獨士慳。", "良月如佳人，解后亦已難。", "月色政爾好，友生偶然來。", "此樂如此時，百歲能幾回。", "我眠不在枕，我醉不在杯。", "平明視鬢毛，定恐此物催。", "四十餘一年，侵尋行老景。", "人老欲何爲，此話當自領。", "大塊天地寬，酒泉歲月永。", "非醉復非眠，快活心下省。"]}