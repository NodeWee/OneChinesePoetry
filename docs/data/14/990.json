{"author": "林正大", "period": null, "type": "词", "title": "贺新凉・贺新郎", "paragraphs": ["生长湖山曲。", "羡君儿、呼吸湖光，饱餐山渌。", "世外不须论隐逸，谁似先生冰玉。", "自骨冷、神清无俗。", "我不识君曾梦见，炯双瞳、碧色光相烛。", "遗妙语，看不足。", "生平高节难为续。", "到如今、凛凛风生，言犹可录。", "不作相如封禅藁，身後谁荣谁辱。", "争肯效、白头吟曲。", "好与水仙为伴侣，傍西湖、湖畔修修竹。", "时一酹，荐秋菊。"]}