{"author": "徐鹿卿", "period": null, "type": "词", "title": "酹江月・念奴娇", "paragraphs": ["薰风有意，还年年吹下，九天纶绋。", "庾岭高哉知几仞，不隔清名突兀。", "明月扁舟，图书之外，所载无南物。", "襄公往矣，辽辽直到今日。", "南来北地开藩，甘棠好在，一夜春光入。", "父老欢迎相告语，依旧朱颜绿发。", "四海无波，四江无讼，是先生清德。", "岭梅迎笑，和羹□□消息。"]}