{"author": "魏了翁", "period": null, "type": "词", "title": "洞庭春色・沁园春", "paragraphs": ["四十之年，头颅如此，岂不自知。", "正东家尼父，叹无闻日，鄹人孟子，不动心时。", "顾我未能真自信，算三十九年浑是非。", "随禄仕，便加齐卿相，於我何为。", "人间郁蒸难耐，谁借我五万蒲葵。", "上玉台百尺，天连野□，□楼千里，江射晴晖。", "此意分明谁与会，但时把瑶笙和月吹。", "吾归矣，有鸿相与和，鹤自由飞。"]}