{"author": "鄧肅", "period": "宋", "type": "诗", "title": "和謝吏部鐵字韵三十四首 呈幾叟儀曹四首 其一", "paragraphs": ["管中窺豹一斑耳，敢對江海更言水。", "賴公不作揚雄尾，舞雩曾許隨童子。", "綈袍至今念故人，世人欲殺渠不嗔。", "更將妙語爲高價，坐令玉表欲侔真。", "期公終始不相絕，回愚參魯余亦拙。", "異時報德但脩身，那用張良袖中鐵。"]}