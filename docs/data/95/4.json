{"author": "李之儀", "period": "宋", "type": "诗", "title": "七言古風寄題薛公尉氏逍遙閣兼送伯成知縣宣德解印當塗直書民言耳非所謂詩也", "paragraphs": ["長身少髯復多骨，憶在兒時獲相識。", "滿朝善類推老成，鄉曲名流誦才德。", "爾來契闊四十年，停鸞峙鵠欣相傳。", "我方却歸不自得，但覺和氣如春天。", "往日朝門炙可熱，今朝吏爨幾無烟。", "追呼輩伍殆千指，一旦束手蠶如眠。", "父老相傳語且泣，岌岌流離遽安集。", "省事以來無此君，豫恐他時莫能及。", "尺紙胡爲來北闕，樂境危城俄見敚。", "覆盆雖光亦蹔爾，所惜時間未能雪。", "稍傳遠近或歎喜，歎者吾民喜者吏。", "吏至酌酒更相賀，畢竟卷舒須在我。", "父老沾襟嗟薄福，此理冥冥定誰坐。", "異時得君逾所聞，杳杳健鶻盤霜旻。", "信矣此地不可久，空使遺愛傳邦人。", "邦人姑止聽我語，逍遙閣去天尺五。", "長身仙翁昔遊戲，日日烟雲泛罇俎。", "仙翁久已朝紫皇，功行不泯鍾諸郎。", "扶疏密蔭被所至，遂令此閣如甘棠。", "我昔西畿數來往，日脚闌干猶可想。", "塵埃滿袂阻登臨，白髮心期負真賞。", "六月炎炎汗如洗，江南雨多拍隄水。", "旗開鼓響船欲發，超然爽意因君起。", "驊騮一跌愈莫止，大鵬會展滄溟翅。", "何妨閣下敞高門，更看陰功動閭里。"]}