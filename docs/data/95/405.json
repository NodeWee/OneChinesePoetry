{"author": "鄧肅", "period": "宋", "type": "诗", "title": "和謝吏部鐵字韵三十四首 送成彥尉邵武三首 其二", "paragraphs": ["汗血神駒卓錐耳，去似蒼崖决積水。", "據鞍年少笑西征，神仙中人梅氏子。", "平生胸抱不由人，點額再歸曾未嗔。", "儀舌尚存斯足矣，卞玉那愁無識真。", "一官聊續箕裘絕，登山莫厭芒鞋拙。", "會使狗偷掃地無，不須蜂蠆揮鉅鐵。"]}