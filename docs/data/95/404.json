{"author": "鄧肅", "period": "宋", "type": "诗", "title": "和謝吏部鐵字韵三十四首 送成彥尉邵武三首 其一", "paragraphs": ["萬竅于喁風割耳，梅影橫斜耿煙水。", "殺雞爲黍政追隨，七峰共作隱君子。", "忽舉陽關餞行人，去去莫愁官長嗔。", "但知所領馬曹似，清談更覺子猷真。", "谷風嘗譏朋友絕，子貢毋輕原憲拙。", "期公鴻雁不空回，開緘八行劃如鐵。"]}