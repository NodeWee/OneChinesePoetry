{"author": "鄧肅", "period": "宋", "type": "诗", "title": "和謝吏部鐵字韵三十四首 呈幾叟儀曹四首 其四", "paragraphs": ["忽忽百年石火耳，偃鼠不踰一腹水。", "胡椒百斛何爲哉，簞瓢便可安顔子。", "君看世間容悅人，脅肩摇尾恐人嗔。", "所得僅能毛髮許，抵掌無由一笑真。", "期公便與此曹絕，折脚鐺中歸養拙。", "富貴鼎來即應之，鄂公未遇姑冶鐵。"]}