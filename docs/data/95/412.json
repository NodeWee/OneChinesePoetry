{"author": "鄧肅", "period": "宋", "type": "诗", "title": "和謝吏部鐵字韵三十四首 呈幾叟儀曹四首 其二", "paragraphs": ["世上乞憐帖雙耳，得失毫芒汗流水。", "轅駒厠鼠端可憐，笑殺物外奇男子。", "先生眼中無可人，將軍污足渠亦嗔。", "儻欲眠時遣客去，兩忘物我淵明真。", "世間勢位日懸絕，不能變渠平日拙。", "政如强弓五十步，無力可貫青唐鐵。"]}