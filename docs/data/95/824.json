{"author": "釋正覺", "period": "宋", "type": "诗", "title": "偈頌二百零五首  其一六五", "paragraphs": ["休去歇去，絕言絕慮。", "廓無所依，妙無所住。", "轉歷歷之機，運綿綿之步。", "神遊方外靈臺，道契環中虛處。", "藏身白雲雲外家，著脚青山山下路。", "宛轉窮通，旁參回互。", "十成收得返魂香，一等來撾荼毒鼓。", "肯觸氣於死蛇，要捋鬚於猛虎。", "却借其功，不謀而遇。", "枯木龍吟而起雲，南山豹變□披霧。", "律入春筒，影流曉戶。", "百億儀分，三千體露。", "大經掇出於微塵，古佛相交於露柱。", "歷代諸祖只箇生涯，一切衆生同時滅度。", "大用石火遲，全機電光遽。", "哆哆和和也問若剪答如裁，轟轟磕磕也喝如雷棒如雨。", "洞山佛對三斤麻，趙州衫重七斤布。", "道火不我燒唇，道水不我濡袴。", "無是無非，何規何矩。", "柱杖子裏許將來，鉢袋子那時分付。"]}