{"author": "鄧肅", "period": "宋", "type": "诗", "title": "和謝吏部鐵字韵三十四首 呈幾叟儀曹四首 其三", "paragraphs": ["嶺雲去天一握耳，取死一分山下水。", "不辭舟車千里來，賴有陳蕃知孺子。", "當堂得酒觴故人，醉倒花前夜不嗔。", "我來一見欣如故，險語聊攄肺腑真。", "安得眼邊萬事絕，與君千首較工拙。", "樂死初無鍤自隨，那學祠東墓費鐵。"]}