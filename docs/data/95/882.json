{"author": "釋正覺", "period": "宋", "type": "诗", "title": "弟子薄堅仁以幅縑寫圓悟禪師像徑山裕虎丘隆二高弟侍焉紹興丙辰二月八日予乞食之蘇臺過其家且出以相示再三有請輒隨喜贊云", "paragraphs": ["力世佛宗，心傳我公。", "一拳活計，一喝家風。", "影草呈機也三聖却瞎，精金出冶也百丈還聾。", "綽綽有裕，恢恢而隆。", "阿難迦葉之多聞抖擻，目連鶖子之智慧神通。", "真得不借之應，大同不宰之功。", "百川曲折兮自然到海，萬象森羅兮不可逃空。"]}