{"author": "鄧肅", "period": "宋", "type": "诗", "title": "和謝吏部鐵字韵三十四首 送成彥尉邵武三首 其三", "paragraphs": ["山頭枯木半生耳，山下琉璃剪碧水。", "登山臨水兩超然，刻燭千篇對夫子。", "我生也是不羈人，白眼望天人共嗔。", "相逢賴有知音鮑，揮麈不疑咳唾真。", "子今更與竹林絕，我獨凄然守株拙。", "望公聲譽騰九天，不惟去作錚錚鐵。"]}