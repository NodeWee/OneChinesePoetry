{"author": "釋正覺", "period": "宋", "type": "诗", "title": "吳傅朋郎中書來嘗得李伯時所畫震旦第一祖西歸像相需以贊說偈寄之", "paragraphs": ["其來何求，其去無得。", "寂漠度嶺兮萬里獨行，清白傳家兮九年一默。", "針芥投而妙不可名，毫釐差而敝不可塞。", "知過而改，知難而退。", "誰去誰來，自買自賣。", "當面諱却兮滿眼烏華，望涯贊之兮隔身鯨海。"]}