{"author": "李之儀", "period": "宋", "type": "诗", "title": "迎暉閣", "paragraphs": ["霜風吹我衣，日短歸路長。", "放懷即可家，何適非吾鄉。", "稍聞東南隅，勝致寓一方。", "超然世外人，雞黍隨低昂。", "簷甍闢無際，戶牖延初光。", "孰云日月久，但知歲時康。", "每逢會心處，萬境不得藏。", "何當駕修輪，飛雲共回翔。", "淋漓非所期，遠目聊徜徉。", "庶幾蟹眼白，打出鵝兒黄。"]}