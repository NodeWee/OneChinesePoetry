{"author": "蘇籀", "period": "宋", "type": "诗", "title": "甲子歲七夕與伯業伯衍遊龍井聰老出示次韻邊校理詩卷奉同雅趣一首借用嚬字", "paragraphs": ["道隱祖風邈，訥齋重葺新。", "猊巘下獸魅，神泓躍鰭鱗。", "緇郎踵教律，梵夾畫金銀。", "幾岸風篁幘，屢鈎崖峭紳。", "頌詩傳正眼，擊節富其人。", "漢沔曾淪碣，長康工寫神。", "思茇在封植，春蘿容抗塵。", "韡萼秀多襈，茶瓜經幾巡。", "休休墨儒行，汲汲宰官身。", "欠伸白氎褥，翻倒明璣囷。", "䔲褐嵐煙染，心脾草樹親。", "憐君深鍛煉，公鑒襃老嚬。"]}