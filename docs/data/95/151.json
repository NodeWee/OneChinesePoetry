{"author": "蘇籀", "period": "宋", "type": "诗", "title": "龍井僧全示寄庵樞密程公累篇季文弟新什求余繼其末一首", "paragraphs": ["程蘇中興什，同庵有後前。", "前朝沙門首，辨浄超卓然。", "耆宿失聞聰，飫參餘小全。", "龍泓風篁巘，荏苒二十年。", "緇儔幾換易，巖崿豈變遷。", "亭亭百歲杉，泠泠九淵泉。", "梵音擾龍性，玄解忘魚筌。", "有客輦瑰詭，無情施繒錢。", "佛法佇隆興，般若須人傳。", "更令觀剎麗，但俾子孫賢。", "三空正覺路，一喻實相圓。", "不替人天師，重新演教禪。"]}