{"author": "李之儀", "period": "宋", "type": "诗", "title": "丁德儒置酒適與陳君俞聯坐聊賦小詩爲君俞謝因以贖先起之罪", "paragraphs": ["春風不解事，吼地如雷霆。", "誰知一席間，笑語燈熒熒。", "主人意彌敦，設置不少停。", "而我槁木然，感慨時自驚。", "多情接勝友，孤朗如初星。", "微吟間相警，似欲慰獨醒。", "我老百不堪，已分如漂萍。", "邂逅因事樂，尚或有此形。", "不慚引去先，得意耳暫清。", "展轉尋斷夢，間關媿微生。", "何當萬里浪，相與同滄溟。"]}