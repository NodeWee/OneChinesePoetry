{"author": "李之儀", "period": "宋", "type": "诗", "title": "處度再和前詩見寄復次韵報之頃有所約今不逮悲愴無已題于褒禪方丈", "paragraphs": ["愛山平生心，殆若鬼所魅。", "茲遊媿不早，危至失吾事。", "佳辰秋正晴，有物不自秘。", "晶熒麗初陽，浮動薦微吹。", "幅巾方袍接，固可稱傲吏。", "躋攀敢惜力，卜築豈無志。", "稽首定明老，願借一席地。", "何在眼中人，不覺衣上淚。"]}