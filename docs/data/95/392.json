{"author": "鄧肅", "period": "宋", "type": "诗", "title": "和謝吏部鐵字韵三十四首 邑官有和者亦以詩寄之其人自云禦方寇有功", "paragraphs": ["寂寞相如四壁耳，陋巷蕭然窮飲水。", "雖似退之厭權門，時作封人慕君子。", "慚愧知音個中人，近前不學丞相嗔。", "掀髯抵掌論今古，肺腑恢然笑語真。", "頃余學問非三絕，操瑟干齊謀更拙。", "棲遲何以酬己知，吾道不移硯鑄鐵。"]}