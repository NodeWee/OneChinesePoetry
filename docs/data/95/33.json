{"author": "李之儀", "period": "宋", "type": "诗", "title": "次韵東坡所和滕希靖雪浪石詩古律各一  其一", "paragraphs": ["風波末路方奔屯，屹然不動誰如尊。", "豈知胸中皦十日，顧盼不接無重昏。", "東觀海市俯弱水，南登赤壁凌江村。", "斯文未喪天豈遠，出沒狐鼠徒千門。", "綸巾羽扇晚自得，已聞漠北幾亡魂。", "由來好趣入造化，地靈特出雲濤根。", "生平到處苦再歷，隠隠似有屐齒痕。", "玻璃鏡裏萬象發，金粟堂中千偈論。", "會須白玉潄寒水，更借落月傾金盆。", "咄嗟菱溪成底物，混沌空夸竅鑿存。"]}