{"author": "周必大", "period": "宋", "type": "诗", "title": "正月三日胡季亨及伯信仲威叔賢昆仲歐陽宅之李達可同自永和來雨中小集疊岫閣用金鼎玉舟勸酒下視梅林戲舉說命五說戲祝六君蒙次前韵賦佳篇各徵舊事各以一篇爲謝 答歐陽宅之", "paragraphs": ["安流咫尺異踰淮，有興何妨疊櫂來。", "茗椀茅柴殊易耳，萍虀豆粥豈難哉。", "談鋒不怕通宵直，燕席寧辭逐日開。", "况是上元佳節近，華燈萬點看蓮孩。"]}