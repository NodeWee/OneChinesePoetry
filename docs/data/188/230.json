{"author": "周必大", "period": "宋", "type": "诗", "title": "奉常林黄中博士以黄甘食陸務觀司直陸賦長句林邀予次韻", "paragraphs": ["林子勇報國，太華欲力擘。", "吾嘗歎其材，浮海中巨舶。", "向來固不用，今用猶迫迮。", "比興柑纍纍，霜飽實未摘。", "不使供王羞，何異棄道側。", "山東一百郡，風氣久限隔。", "子如又思歸，殊勳定誰冊。", "孝哉狄梁公，竚立望雲白。", "親舍豈不念，王事正求索。", "前聞獻果餘，手餉懷橘客。", "雖非木奴千，殆過庭實百。", "兩公相親意，初不主殽核。", "當于古人求，未可度以臆。", "如我乃無用，甘作下惠阨。"]}