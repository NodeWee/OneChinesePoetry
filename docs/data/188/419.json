{"author": "周必大", "period": "宋", "type": "诗", "title": "前歲冬至與胡邦衡小語端誠殿下道值夏舊事今年邦衡舉易緯六日七分之說輒用子美五更三點爲對後數日得劉文潜運使書記去年館中團拜人今作八處感嘆成詩", "paragraphs": ["青城小語慶新陽，共向紅雲拜玉皇。", "六日七分驚歲月，五更三點憶班行。", "屬車誰從黄麾仗，釣艇還飛白羽觴。", "猶勝去年三館客，十人八處耿相望。"]}