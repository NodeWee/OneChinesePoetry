{"author": "周必大", "period": "宋", "type": "诗", "title": "正月三日胡季亨及伯信仲威叔賢昆仲歐陽宅之李達可同自永和來雨中小集疊岫閣用金鼎玉舟勸酒下視梅林戲舉說命五說戲祝六君蒙次前韵賦佳篇各徵舊事各以一篇爲謝 答胡仲威", "paragraphs": ["元和頌聖雅平淮，韓柳文章付後來。", "聯璧照人今粲者，斷金定契古誰哉。", "白醪勸我頻霑醉，青眼逢君肯懶開。", "會散東風吹面纈，凍梨忻喜色如孩。"]}