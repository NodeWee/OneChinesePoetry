{"author": "周必大", "period": "宋", "type": "诗", "title": "魚兒牡丹得之湘中花紅而蕊白狀類雙魚累累相比枝不能勝壓而下垂若俛首然鼻目良可辨葉與牡丹無異亦以二月開因是得名其幹則芍藥也予命曰花嬪而賦是詩聞江東山谷間甚多", "paragraphs": ["天教姚魏主芳菲，合有宮嬪次列妃。", "玉頸圓瑳宜粉面，霞裙深染學翬衣。", "枝頭窈窕魚雙貫，風裏蹁躚鳳對飛。", "莫把根苗方芍藥，留春不似送將歸。"]}