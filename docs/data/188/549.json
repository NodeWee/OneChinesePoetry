{"author": "周必大", "period": "宋", "type": "诗", "title": "三月六日中宮生辰二府例以前四日就孤山四聖觀設醮泛舟至玉壺環碧園因記歐陽公治平三年丙午歲上巳和韓丞相詩謂是歲始頒明天曆三月三日丁巳故有節正須知鳳曆新之句今歲亦逢辛巳而又歲皆丙午誠異事也輒借原韻賦詩一篇簡諸公", "paragraphs": ["東華正踏軟紅塵，却趁西湖祓禊辰。", "曆似明天時令正，春逢閏歲物華新。", "流連花柳輸豪俠，判斷湖山愧隠淪。", "尚擬鳴鑾一遊豫，還陪英衮奉嚴宸。"]}