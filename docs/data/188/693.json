{"author": "周必大", "period": "宋", "type": "诗", "title": "多葉白牡丹一幹兩花其一重臺其一每葉之上間以青純前所未聞名之曰青白圭蓋用司馬相如檄析圭注白藏天子青分諸侯也爲賦此詩", "paragraphs": ["品極王封壺有妃，其餘國艷視諸姬。", "上黄貴紫知無敵，藏白分青合付誰。", "舊譜由來虛爵邑，新名此去備藩維。", "古之兄弟方華鄂，今以公侯屬縹枝。"]}