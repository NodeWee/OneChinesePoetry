{"author": "周必大", "period": "宋", "type": "诗", "title": "頃在道中聞邦衡侍郎將進周禮新解嘗賦詩就爲六月三日壽或謂名在丹書不當玷汙西清之儶老羞愧而止今蒙俯記生朝特貽佳作既仍舊韻敢隠鄙言狗尾之續斐然鶴頭之側必矣", "paragraphs": ["九十談經似子春，三公虛位待平津。", "禮文元秉周邦舊，義訓重頒楚老新。", "鴟閣行看迎太宰，象篦應記講庖人。", "太平致了陰謀息，方信儒真道粹醇。"]}