{"author": "周必大", "period": "宋", "type": "诗", "title": "吉水周中顯秀才相識二十餘年來求永新譚煥主簿榮壽堂詩爲賦一首因以勉譚", "paragraphs": ["憶昨淳熙躋壽域，東朝長樂慶七十。", "譚家有子列冠裳，翁媼同時膺命秩。", "兩宮今奉慈福宮，萬有千歲三宮同。", "十年一講慶壽禮，老人版授方重重。", "煥也曾試南宮裏，一第終當慁子耳。", "從今更闢榮壽堂，他日郊封詔填委。"]}