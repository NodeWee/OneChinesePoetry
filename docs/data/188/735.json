{"author": "周必大", "period": "宋", "type": "诗", "title": "七月十四日江西美約周愚卿兄弟及許景陽相過共觀鶴雛羽毛褐色因飲食雙投新酒擘閩中新荔放白蓮池上遂成勝賞明日西美有詩走筆奉和", "paragraphs": ["起來汗浹似翻漿，客带清風變早凉。", "鶴子曳衣猶淺褐，鵝兒對酒已深黄。", "白蓮近揖三千女，丹荔遐招十八娘。", "但把槐忙付年少，不妨老伴燕林塘。"]}