{"author": "周必大", "period": "宋", "type": "诗", "title": "陶淵明己酉重九詩一首某以此年此日舟次吉水距永和財一程耳輒用其韻先寄二兄十三弟并呈提舉七兄", "paragraphs": ["王覲十五載，歸來稀舊交。", "我鬢昔已華，今茲固宜凋。", "去國甫重五，還家倏登高。", "永和有兄弟，咫尺如烟霄。", "緬懷江東使，地遠心更勞。", "遥知上翠微，江山勝金焦。", "豈無茱萸酒，望望心鬰陶。", "相從會有日，永矣非一朝。"]}