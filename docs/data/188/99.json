{"author": "楊萬里", "period": "宋", "type": "诗", "title": "張丞相詠歸亭詞二首  其一", "paragraphs": ["湘之山兮幽幽，湘之水兮舒舒，我來兮桂之陽。", "春聿云莫兮，上下綠浄而交如。", "鳥鳴兮花乾，彼湘之人士兮詠游而魚魚。", "長者兮矩步，童子玉雪兮趨亦趨。", "挾策兮抱琴，若將游兮物之初。", "野風兮脩脩，吹萬而不可執兮，所過而敷腴。", "長者顧謂童子曰：快哉此風，吾爲汝援琴而歌之。", "歌曰：滄浪兮濯纓，風涼兮舞雩。", "微德人兮焉歸，以斯道兮金玉。", "予欲問津兮沂之水，其則不遠兮，又焉知湘江之非歟。"]}