{"author": "周必大", "period": "宋", "type": "诗", "title": "昨以清醇之酒爲邦衡侍郎壽乃蒙惠詩且約深秋清集至時侍郎當捨芙蓉而面三槐某已歸醉東籬悠然見南山矣次韻爲謝", "paragraphs": ["觚稜回首六經春，重挈荷囊上要津。", "桑下未忘三宿戀，柳邊仍喜一番新。", "即開東閣招奇士，快與西湖作主人。", "濁酒誇張真過矣，如公詩句乃清醇。"]}