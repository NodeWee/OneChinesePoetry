{"author": "周必大", "period": "宋", "type": "诗", "title": "江西美示古調七篇皆以風雅久寂寞爲首句責僕一言僕素不能詞念此意不可不酬走筆直述所懷而非詩也", "paragraphs": ["古人足禮義，情動形于言。", "四始雖不同，如委出一源。", "朅從此道廢，根淺枝葉煩。", "衆作日以工，大本日以諼。", "君欲繼前修，要當養其原。", "第令思無邪，庶幾三百篇。"]}