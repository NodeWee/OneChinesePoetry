{"author": "周必大", "period": "宋", "type": "诗", "title": "十月十七日大椿堂小集胡從周季懷以予目疾皆許送白酒彌旬不至戲成長韻", "paragraphs": ["畏疾甚畏威，目昏口止酒。", "爾來時一中，免使論薄厚。", "儀康業廢祀，釀具散莫糾。", "採藥山已焚，種秫時轉後。", "門稀問字客，室乏借書缶。", "尚頼金石交，每顧貧病叟。", "前時相娛樂，如對疏廣受。", "有漿不待乞，似驗歲在酉。", "今日掃風軒，明日芼園䔩。", "白衣兩不來，往往化烏有。", "頗聞繼高會，霑醉牛馬走。", "寧忘伐木詩，酤湑吝朋友。", "或疑决西江，恥復餉升斗。", "胡不玩易象，樽簋納吾牖。", "二義倘未然，諾責何爲負。", "君兮優阮籍，僕也減兖守。", "結交十五年，果可不飲否。", "食言能無肥，有孚乃免咎。", "速宜倒糟牀，走送昔與醙。", "勿學比舍郎，夜半招吏部。"]}