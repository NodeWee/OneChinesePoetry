{"author": "周必大", "period": "宋", "type": "诗", "title": "正月三日胡季亨及伯信仲威叔賢昆仲歐陽宅之李達可同自永和來雨中小集疊岫閣用金鼎玉舟勸酒下視梅林戲舉說命五說戲祝六君蒙次前韵賦佳篇各徵舊事各以一篇爲謝 答胡叔賢", "paragraphs": ["朱顔青綬憶秦淮，白鷺洲疑鰲駕來。", "側畔交游欣作者，中間賡和負康哉。", "新春漸覺風光好，陳迹時將日記開。", "惟有詩情不如昔，旁觀撫掌倒綳孩。"]}