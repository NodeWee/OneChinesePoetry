{"author": "虞儔", "period": "宋", "type": "诗", "title": "聖龍長老資公求修佛殿疏余不暇作也昔丹霞燒木佛院主墮落鬚眉普賢勸修古佛末後童子證果居士舉此公案二段以問聖龍若下得一轉語則佛殿一時修了其或未然定又去聒擾檀施矣因作山偈奉送只此大勝作疏頭勸緣也", "paragraphs": ["風雨飄摇紺宇摧，百身古佛盡莓苔。", "政須豪士修檀施，定自諸天打供來。", "向晚鐘魚猶短氣，只今龍象亦生哀。", "道人莫憚朱門去，會有清蓮一朵開。"]}