{"author": "周必大", "period": "宋", "type": "诗", "title": "陸務觀病彌旬僕不知也佳篇謝鄰里次韻自解", "paragraphs": ["閉戶十日雨，陸居如坐舫。", "吾身固已困，未省子疾狀。", "昨朝拜床前，不敏祇自愴。", "蕭然維摩几，高謝桓榮帳。", "是身本何有，更慮不已恙。", "全人豆肩肩，大癭誰甕盎。", "擲杯蛇自去，靜耳蟻爲諒。", "乃知閲肘後，未免信紙上。", "大哉橫氣機，寄此語清壯。", "我雖問疾晚，可以無悵怏。"]}