{"author": "周必大", "period": "宋", "type": "诗", "title": "正月三日胡季亨及伯信仲威叔賢昆仲歐陽宅之李達可同自永和來雨中小集疊岫閣用金鼎玉舟勸酒下視梅林戲舉說命五說戲祝六君蒙次前韵賦佳篇各徵舊事各以一篇爲謝 答李達可", "paragraphs": ["濁涇不必羨清淮，社燕賓鴻任去來。", "老子何曾憑日者，後生正合競時哉。", "圓規枉把方心鑿，塵世常令笑口開。", "八十老翁行未得，不如能說小兒孩。"]}