{"author": "周必大", "period": "宋", "type": "诗", "title": "某紹興甲子赴試此地卜居今十年三歷秋舉每遇中秋必與親舊歌舞之今歲大病使令輩散遣蕭然偶伯信仲威携子姪相過喜成四韵", "paragraphs": ["上元甲子此攻堅，卜築安居正十年。", "登堞遥觀燈奪晝，歸家却賞月流天。", "丹臺旋葺新爐竈，絳帳都拋舊管絃。", "頼有故人將驥子，功名不斷復青氈。"]}