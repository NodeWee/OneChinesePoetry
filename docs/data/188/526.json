{"author": "周必大", "period": "宋", "type": "诗", "title": "兵部王仲行尚書惠詩敘近日直舍隔壁論詩說棋之戲次韻爲謝尚書近錄舊詩一篇爲贈故并及之", "paragraphs": ["詩可弄萬象，棋能消百憂。", "苦吟復苦戰，已過心休休。", "自從識夫子，十閲長安秋。", "奇才揜衆俊，博物包九流。", "游戲亦臻極，他人歎無由。", "脚踏軟紅塵，手把大白浮。", "每坐客常屈，有社誰敢投。", "此事聊復爾，壯懷許聞不。", "殺虜盧龍溝，鎸羌西海頭。", "六奇藴秘策，鑿壁那可偷。", "稍見壺子機，已驚季咸儔。", "遂盜祖師法，敢與神秀侔。", "豈如念貧績，明許餘光求。", "故將綉段贈，不責玉案酬。", "從今空囊富，免爲杜陵羞。"]}