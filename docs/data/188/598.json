{"author": "周必大", "period": "宋", "type": "诗", "title": "慶元乙卯某與歐陽伯威葛德源俱年七十適敝居落成乃往時同試之地小集圃中再用潞公韻成鄙句并錄舊詩奉呈", "paragraphs": ["結茅近市壓平川，圍棘爭門想少年。", "鹿記楊侯歌始舉，鶴歸丁令化飛仙。", "詩場曾作推敲手，文會今隨出入肩。", "同甲唱酬殊未已，首篇聊記老而傳。"]}