{"author": "周必大", "period": "宋", "type": "诗", "title": "胡原仲正字特改官除宮觀館中置酒餞別會者七人以先生早賦歸去來爲韻人各賦一首僕得早字", "paragraphs": ["西伯王業興，海濱歸二老。", "漢家念羽翼，坐致商山皓。", "恭惟陛下聖，尊德繼雍鎬。", "先生學孔孟，不但遺編抱。", "致身雖苦晚，聞道固已早。", "昨隨弓旌招，著脚歷蓬島。", "夜陪藜杖青，朝奏囊封皂。", "第令坐臺閣，不減照乘寶。", "思歸獨何事，豈爲子規惱。", "祠官厚稟假，命秩畧資考。", "恩榮固無愧，出處吾有道。", "漫漫七閩路，去去春風好。", "都門送別處，懷抱要傾倒。", "相思常情耳，再拜請善禱。", "臨雍有故事，乞言非草草。", "指期裹蒲輪，未可迹如掃。"]}