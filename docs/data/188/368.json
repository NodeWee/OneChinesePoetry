{"author": "周必大", "period": "宋", "type": "诗", "title": "己丑二月七日雨中讀漢元帝紀效樂天體", "paragraphs": ["昭君顔如花，萬里度鷄漉。", "古今罪畫手，妍醜亂羣目。", "誰知漢天子，袨服自列屋。", "有如公主親，尚許穹廬辱。", "况乃嬪嬙微，未得當獯鬻。", "奈何弄文士，太息爭度曲。", "生傳琵琶聲，死對青塚哭。", "向令老後宮，安得載簡牘。", "一時抱微恨，千古留賸馥。", "因嗟當時事，賢佞手反覆。", "守道蕭傅死，效忠京房戮。", "史臣一張紙，此外誰復錄。", "有琴何人操，有塚何人肅。", "重色不重德，聊以砭世俗。"]}