{"author": "郟亶", "period": "宋", "type": "诗", "title": "太倉隆福寺創觀音院以詩百韵寄妙觀大師且呈鄉中諸親舊", "paragraphs": ["珍重妙觀師，書來再三讀。", "不蒙促歸計，乃憂曠箋牘。", "疑師未相知，待我尚塵俗。", "竊聞構新殿，東畔建廊屋。", "聖像已完布，舍利應祈祝。", "其餘雖未備，想亦漸周足。", "凡事在臻牢，慎勿尚遄速。", "堂基不厭高，磉窠須剩築。", "閒架莫求大，却須擇良木。", "椽桷貴稠直，楣栱要恒篤。", "但得規摹成，不憂無人續。", "五年縱未就，十年亦未蹙。", "今生不能了，後世亦修復。", "中庭要寬廣，從舍須團簇。", "堂前種杉檜，方丈植慈竹。", "冬青繞周遭，夏初香馥郁。", "松篁又次之，瀟灑快胸腹。", "園中開數徑，晚步散踡跼。", "沿階種藥苗，乘閒采盈掬。", "川芎并地黄，幽蘭間甘菊。", "泡水須麥門，熬湯要鶑粟。", "蘘莪并狗杞，可以備蔬蔌。", "葵藿及雞冠，可以悅心目。", "橘柚耀金苞，鎗旗資茗粥。", "四時皆要用，一奴長灌沃。", "地形或褊隘，後牆可展撲。", "東榮有園池，幽小類棋局。", "長土可裁削，凡材宜斬斸。", "使之稍清曠，可以蠲煩溽。", "秋至芙蕖紅，春來鴨頭淥。", "撥剌有魴鯉，優游棲雁鶩。", "菱芡交加生，藻荇參差畜。", "采嚼齒牙香，牽挽襟裾綠。", "可以娛賓朋，可以施水陸。", "穿渠繞吾院，高下相聯屬。", "畎引發新聲，潺湲若山谷。", "細事宜先治，大道在勤督。", "晨經勸羣庶，夜講誨幽獨。", "午間略行道，睡魔可降伏。", "智燈照昏迷，慧刀破貪慾。", "若夫潤澤事，在師更崇肅。", "爲山貴覆簣，彈冠重初沐。", "葷羶勿放入，酒會當遠逐。", "諸宅或相混，此詩可約束。", "庶令百里人，外悅更心服。", "從善若轉圜，慕義如湊輻。", "悟者味醍醐，昧者隔紗縠。", "病者解顛倒，强者銷忿毒。", "昆蟲與草芥，一一霑慧福。", "顧此區區心，提孩已懷蓄。", "十三聽先訓，觀音爲眷屬。", "二十學於寺，有意重蓋覆。", "誦書小松下，夜驚老僧宿。", "老僧睡不穩，冥心生毀讟。", "夢一白衣人，戒言勿輕觸。", "淩晨來謝我，道此頗慚恧。", "因知此大緣，聖心已潛屬。", "故余昔欲仕，先此治軒塾。", "無端赴辟書，萬里走炎燠。", "因緣論時事，乍榮復深辱。", "連延未能歸，非敢戀方穀。", "上欲榮二親，次欲芘諸族。", "妻封子可任，行將謝微祿。", "屯邅累見迫，神靈若相促。", "前日除永甯，君恩殊委曲。", "風物似京華，民醇無犴獄。", "月給五十千，歲租三百斛。", "茲事爲未了，力辭求倅睦。", "尚念雖近鄉，官身甚羈拲。", "黽勉終此任，庶幾堪退縮。", "驅馳六十年，今朝方自贖。", "可爲林下遊，放曠比麋鹿。", "幽園創書館，諸子弄黄軸。", "靜室爇名香，與師評梵竺。", "寺僧必欽嚮，師應勤訓育。", "童蒙儻來叩，我亦當善告。", "四季飯鄉人，三冬辦民浴。", "老姑與老姊，就可報恩鞠。", "季弟與羣姪，日可講驩穆。", "人生能幾何，此樂難盡錄。", "惟師本英豪，少小已良淑。", "傳經建精藍，飯衆邁高躅。", "飄然西北來，聲華滿京轂。", "名山及鉅院，諸公意勤縟。", "師皆力辭避，許我歸林麓。", "茲惟吾二人，密約有昔夙。", "然能蹈此語，沙金石中玉。", "吾身方困躓，師譽正彪襮。", "吾歸不爲艱，師退良難卜。", "飛雲謾出山，至寶欣還匵。", "素志幸已酬，忘言目相矚。", "幽顯若相佑，成就在忽倏。", "內外期兩立，緇素更純熟。", "惟吾二人者，可以共藏六。", "松江多波濤，西山鳴橡檞。", "台嶺誇石梁，廬阜詫飛瀑。", "與師結真賞，輕舉效鴻鵠。", "相將老此身，嘯歌隨寢餗。", "數終或歸去，任緣順所欲。", "却觀今日事，猶如夢中燭。"]}