{"author": "蘇轍", "period": "宋", "type": "诗", "title": "次韵子瞻廣陵會三同舍各以其字爲韵 孫巨源", "paragraphs": ["巨源學從橫，世事夙討論。", "著書十萬字，辯如白波翻。", "諫垣適多事，憂心生病根。", "立談信無補，閉口出國門。", "棄置卧江海，閔嘿寧復言。", "朝行共長嘆，逐客繼二孫。", "南方固鄉黨，謫官侶鶴猿。", "風俗未寧靜，朋黨爭排跟。", "引去良自得，濁清在澄源。", "往者未可招，冠蓋方駿奔。"]}