{"author": "朱長文", "period": "宋", "type": "诗", "title": "少章過吳門寵示淳夫子瞻唱和并惠山寄少游之什俾余繼作輒次二公韵以寄之", "paragraphs": ["懷友對華月，身如匏繫何。", "遥聆金玉音，悵望江湖波。", "憂來誦三篇，調饑餉嘉禾。", "蘇范天下賢，閱士歲月多。", "憐君似蘭芷，長育瑶山阿。", "良工得寶璧，韞櫝加琢磨。", "發爲驚人語，九曲傾洪河。", "蟠蜿寄短章，浩蕩寫長歌。", "一官得武林，萬景盡包羅。", "又如彈響泉，餘韵清且和。", "籍湜師韓文，其則在伐柯。", "俯視枳棘間，翔鸞豈蹉跎。", "聖朝頌聲作，周雝與商那。", "二公且大用，豈得歸岷沱。"]}