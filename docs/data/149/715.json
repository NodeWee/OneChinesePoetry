{"author": "朱長文", "period": "宋", "type": "诗", "title": "閏月丙子判府相公被制命升使弼越六月癸卯公誕生之辰謹齋潔爲詩二章拜獻左右雖辭句蕪纇不足奉揚盛德姑以述惓惓之誠  其一", "paragraphs": ["武德陰功積在民，既生太姒復生申。", "手提將鉞雖三世，身到台衡始二人。", "膝下龍駒環壽斝，日邊鳳使捧恩綸。", "沙堤築就朱衣引，富有青春尚四旬。"]}