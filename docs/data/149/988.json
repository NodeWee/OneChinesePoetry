{"author": "蘇轍", "period": "宋", "type": "诗", "title": "次韵子瞻廣陵會三同舍各以其字爲韵 劉莘老", "paragraphs": ["莘老奮徒步，首與觀國賓。", "儼然自約束，被服韍與紳。", "黽勉丞相府，接迹輿臺臣。", "顧嫌任安躁，未忍裂坐茵。", "推置冠獬豸，謂言我比鄰。", "三晉固多士，骯髒存斯人。", "竄責不敢辭，狂言見天真。", "南方異風俗，强食魚尾莘。", "應同賈太傅，抱屈耻自陳。", "猶有痛哭書，受釐定何辰。"]}