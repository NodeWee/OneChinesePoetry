{"author": "朱長文", "period": "宋", "type": "诗", "title": "雪夕林亭小酌因成拙詩四十韵以貽坐客昔歐陽公與人詠雪先戒勿用梨梅練絮白舞鵝鶴等字今篇中輒守此戒但愧不工伏惟采覽", "paragraphs": ["極望鋪千頃，平觀徹九霄。", "縱橫隨物象，合散委天飆。", "灑竹聲微動，粧松勢不摇。", "庭空飛鳥影，窗失遠山椒。", "釣罷盈孤嶼，行稀覆小橋。", "爭先籠碧瓦，騁巧綴柔條。", "片片誰裁製，團團似琢琱。", "丘陵平坎險，草木起枯焦。", "皎潔那容染，輕清祗自飄。", "匊來便幼稚，披去羨漁樵。", "篷冷孤舟泊，蹄輕逸驥驕。", "危樓明皓皓，虛室靜蕭蕭。", "餘霰霏殘夜，層冰結霽朝。", "界疑華藏見，境入洞天遥。", "嚮晦終難掩，居高却晚銷。", "潤滋甘井脈，寒減暮江潮。", "思婦啼紅袖，征夫擁皂貂。", "履穿愁踐足，心悟任齊腰。", "就映猶開卷，頻餐愈病痟。", "袁公當强起，謝女尚能謠。", "旋取茶鐺泛，多收藥匕調。", "任令埋蠟屐，直欲鼓蘭橈。", "掃處迷三徑，吟餘凍一瓢。", "因思良友至，急奔牧童邀。", "池館增瀟灑，杯盤奈寂寥。", "壺中聞笑語，物外睹風標。", "真樂非絃管，奇辭脫篆雕。", "紅塵蕩滌盡，宿酒等閒消。", "燭映凝膏淺，香清切柏燒。", "談圍終易解，詩將可稱驍。", "聞道羣賢集，方從五馬招。", "黄堂催盛宴，緹幕會英僚。", "海氣連平野，巖光滿麗譙。", "繽紛霑壽斝，炫晃照華鑣。", "劉白才名重，枚鄒筆力超。", "袴襦歌美政，牟麥慶新苗。", "畎畝深盈尺，風雲會再宵。", "賀聲周四境，瑞奏達中朝。", "郡國仁風遠，乾坤協氣饒。", "年年書大有，擊壤望唐堯。"]}