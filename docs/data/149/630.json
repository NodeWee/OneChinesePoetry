{"author": "朱長文", "period": "宋", "type": "诗", "title": "次韵李子功留別之作", "paragraphs": ["采蘭無復養，嬰此終天悲。", "家空弱妹長，恐失桃夭時。", "翠蔓倚長松，之子得所隨。", "銜杯款相遇，摻袂傷暫離。", "洞庭春風高，楊柳綠江湄。", "柴門歸獨掩，桂楫暮何之。", "眷眷厚有餘，佳什猶在茲。", "散帙渴精論，言詩佇良規。", "惜哉片帆去，快若駟馬馳。", "東皋多樂事，歸計勿遲遲。"]}