{"author": "張舜民", "period": "宋", "type": "诗", "title": "十月十九日諸講官晨趨邇英前夕初雪沾洽尋有旨權住講一日既而同子開內翰正夫侍郎元功舍人少竚資善一飫而出諸公嘉其景而被上恩乃謂衰薄不可無作聊書長句深愧斐然", "paragraphs": ["西風拔地夜飄霙，天惠臚傳講暫停。", "病眼昏花逋讀史，高談快論阻橫經。", "御溝容與冰初合，苑柳扶疏葉未零。", "可是太平占上瑞，衰才殊不解丹青。"]}