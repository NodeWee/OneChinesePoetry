{"author": "朱長文", "period": "宋", "type": "诗", "title": "仲春上丁知府金部躬率僚寀釋奠于先聖既而升公堂命學官講書竊惟中庸之篇自安定先生常以是誨人閱歲既久嗣音者希某孤陋無似竊慕前哲其啟講也今龍閣黄公嘗臨之其終講也金部使君又臨之郡儒在列咸與榮觀輒成五言律詩二十韵敘謝", "paragraphs": ["天意紹斯文，成書在聖孫。", "一篇窮妙理，萬古誦微言。", "美行敷華葉，精誠固本根。", "並明參日月，幽贊極乾坤。", "奧義誰鑽仰，真儒善討論。", "披雲觀泰華，行水自崑崙。", "庠序非才處，詩書素志敦。", "崇朝羞倚席，暇日廢窺園。", "辨惑開羣聽，潛心到大原。", "意將追往哲，學豈爲專門。", "盛府連稱治，耆英繼典藩。", "始終臨講席，前後枉高軒。", "全帳羅金鼎，盈庭倒玉樽。", "旌旗來有慶，衿佩寂無喧。", "士識師資貴，民知道義尊。", "僖公史官頌，鄭校相君存。", "芹藻歡欣意，陵阿長育恩。", "中材多杞梓，寶器列瑶琨。", "五紀登朝盛，羣英著籍繁。", "美哉文正學，遺澤洽元元。"]}