{"author": "張舜民", "period": "宋", "type": "诗", "title": "京兆安汾叟赴辟臨洮幕府南舒李君自畫陽關圖并詩以送行浮休居士爲繼其後", "paragraphs": ["古人送行贈以言，李君送人兼以畫。", "自寫陽關萬里情，奉送安西從辟者。", "澄心古紙白如銀，筆墨輕清意蕭灑。", "短亭離筵列歌舞，亭亭諠諠簇車馬。", "溪邊一叟靜垂綸，橋畔俄逢兩負薪。", "掣臂蒼鷹隨獵犬，聳耳駏馿扶隻輪。", "長安陌上多豪俠，正值春風二三月。", "分明朝雨浥輕塵，客舍青青柳色新。", "主人舉杯苦勸客，道是西征無故人。", "殷勤一曲歌者闋，歌者背淚霑羅巾。", "酒闌童僕各辭親，結束韜縢意氣振。", "稚子牽衣老人哭，道上行客皆酸辛。", "惟有溪邊釣魚叟，寂寞投竿如不聞。", "李君此畫何容易，畫出漁樵有深意。", "爲道世間離別人，若箇不因名與利。", "紅蓮幕府盡奇才，家近南山紫翠堆。", "烜赫朱門當巷陌，潺潺流水遶亭臺。", "當軒怪石人稀見，夾道長松手自栽。", "靜鎖園林鶑對語，密穿堂戶燕驚迴。", "試問主翁在何所，近向安西幕府開。", "歌舞教成頭已白，功名未立老相催。", "西山東國不我與，造父王良安在哉。", "已卜買田箕嶺下，更看築室潁河隈。", "憑君傳語王摩詰，畫箇陶潜歸去來。"]}