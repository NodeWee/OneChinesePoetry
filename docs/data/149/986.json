{"author": "蘇轍", "period": "宋", "type": "诗", "title": "次韵子瞻廣陵會三同舍各以其字爲韵 劉貢甫", "paragraphs": ["貢甫少多才，交遊一何衆。", "談詞坐傾倒，玉麈日揮弄。", "逡巡不爲虐，巧捷有微中。", "羣情忌超邁，微過出嘲諷。", "南遷時已久，未見肯力貢。", "舌在終自奇，髀滿安足痛。", "人生百年內，僅比一朝夢。", "駸駸就消涸，斗水傾漏甕。", "江淮未可嫌，遲晚聊自送。", "試觀終日閑，何似兩耳哄。"]}