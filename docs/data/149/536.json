{"author": "孔文仲", "period": "宋", "type": "诗", "title": "四月三十日慈孝寺山亭席上口占送子敦都運待制赴河北", "paragraphs": ["送客城南寺，蕭然雲水秋。", "客意在萬里，聊作須臾遊。", "昨夜過新雨，清風滿梁州。", "簪裳合俊彥，河圖並天球。", "古來功名人，未就不肯休。", "譬如鑿空使，尚致安石榴。", "矧今南畝氓，往往東西流。", "君能安輯之，千倉與萬輈。"]}