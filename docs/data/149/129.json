{"author": "張舜民", "period": "宋", "type": "诗", "title": "梁才甫自湖南移使廣西移使廣東自廣東復移湖外三年之間周歷四路今者北還已越郴嶺道次作詩見寄渴於會遇謹用賡和", "paragraphs": ["天際雲帆百尺開，廣西移去廣東回。", "未成老大歸朝計，且喜平安出嶺來。", "竹馬共迎新使節，松齋暗鎖舊莓苔。", "回思託蔭無多日，早至瀟湘欲重陪。"]}