{"author": "朱長文", "period": "宋", "type": "诗", "title": "春秋終講伏蒙知府諫議臨視學舍宴勞諸生謹成小詩敘謝", "paragraphs": ["泰山先生久冥寞，世把春秋束高閣。", "腐儒退隠三十年，獨玩遺經思筆削。", "濫居師席愧匪才，日演微言更歲籥。", "欲遵廣路視堂奧，誓闢浮雲窺碧落。", "茲辰講解告終篇，敢屈邦君親視學。", "邦君舊是補衮才，忠論嘉謨動宸幄。", "密爲福澤遍寰瀛，暫得麾符出京洛。", "愛民如子不忍傷，政用中和屏威虐。", "深惟教本在庠序，力助儒風止姦惡。", "羣材儻得就長育，百堵何爲憚興作。", "躭躭黌舍盡修嚴，翼翼公堂驟清廓。", "已欣華構將落成，肯枉雙旌率僚幕。", "清晨初謁二公祠，重道嚴師致恭恪。", "更忘煩暑臨講席，自降威容聽揚搉。", "羜肥酒釃宴諸生，金印煌煌對褒博。", "傳聞長幼相告語，爭誦詩書親教約。", "歡聲四出屏陰沴，雲霧俄收日華爍。", "文翁化蜀士皆成，魯侯修泮民思樂。", "自慚傳道竟何補，祿食充饑免藜藿。", "幸逢賢守善承流，喜與吳人醉優渥。"]}