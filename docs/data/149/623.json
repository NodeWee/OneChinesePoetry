{"author": "朱長文", "period": "宋", "type": "诗", "title": "公堂置酒羣彥咸集作詩呈學中諸先輩且用敘別", "paragraphs": ["漢有郡文學，儒宮所宗師。", "稚圭雖嘆滯，鄧禹猶願爲。", "聖朝興庠序，內外振新規。", "嗟余介且拙，性與丘壑宜。", "青衫起泮水，六見開辛夷。", "經術聊辨惑，文章非振奇。", "羣英何濟濟，屈就董生帷。", "講習良可樂，斆學交相資。", "但觀芹藻長，不卹顔鬢衰。", "忽傳太學命，飛詔下天涯。", "自省草茅賤，豈稱廊廟知。", "親友頗敦迫，黽勉趨官期。", "生平好古心，或冀伸此時。", "偶茲春奠畢，將與諸生辭。", "濁酒多如澠，頒貺自守麾。", "鄉飲久不講，禮意猶可追。", "高閣矗丹檻，公堂煥雲楣。", "裒衣二百衆，齒髮敘尊卑。", "籩豆儼在列，鵷鴻來有儀。", "珍饔薦瑶觴，雖醉尚肅祗。", "式燕固云喜，有行尤愴離。", "勉旃重勉旃，脩業戒荒嬉。", "黼繡在德義，金玉惟書詩。", "豫章生拱把，羣木共葳蕤。", "養之得其性，自有凌雲枝。", "又如甽澮流，不息趨天池。", "居鄉爲閔參，得志慕皋夔。", "當令竹帛間，炳炳令名垂。"]}