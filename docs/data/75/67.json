{"author": "朱翌", "period": "宋", "type": "诗", "title": "與郭令步至城下見田間稻秧已可插慨然有感示郭令", "paragraphs": ["端居倦來往，春去誰與娛。", "眷眷斗升米，翛翛東南都。", "薄暮喜穿屐，同遊又吾徒。", "念昔始經此，汙邪祝滿車。", "及今幾何日，立苗還欲疏。", "懷新舞翠剡，生意蔚以舒。", "吾生將安之，土偶之與俱。", "清夜夢鄉曲，未覺田園蕪。", "他時招子歸，把鋤春雨餘。"]}