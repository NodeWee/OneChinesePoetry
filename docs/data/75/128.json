{"author": "朱翌", "period": "宋", "type": "诗", "title": "方提幹有端石硯池狹不能容水予携以歸令匠者廣之疑其不返也書來見督以詩解嘲", "paragraphs": ["端溪有石紫玉潤，未遇良工失追琢。", "眇哉池面劣容指，水至不能容一勺。", "灊山道人請歸治，要使墨池少開拓。", "每煩健步遠來徵，事必不然空臆度。", "子如不忘一塊頑，予亦敢負千金諾。", "會令合浦看還珠，豈忍荆山長抱璞。", "一毫不敢我非有，萬頃難量子宜學。", "聞道年來好說禪，初機最忌多貪著。", "認爲己有已大謬，久假不歸非爽約。", "均之在此猶在彼，弟兄四海何曾各。", "笑傾萬斛付江流，所有盡空心境廓。", "請對使者一斧碎，與公少解貪癡縛。"]}