{"author": "朱翌", "period": "宋", "type": "诗", "title": "十月旦讀子美北風吹瘴癘羸老思散策之句初寮嘗作十詩因次其韻  其三", "paragraphs": ["戲語隴頭子，與若本等夷。", "朱紫强包裹，本非我所宜。", "失脚落番山，杳杳隨風吹。", "將買二頃田，樹以枳棘籬。", "還我本來面，度今正其時。", "此策我自决，欲問其從誰。", "譬彼沈疴人，忽然飲上池。", "窮命可抵虎，寧畏山林魑。"]}