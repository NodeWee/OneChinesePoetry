{"author": "朱翌", "period": "宋", "type": "诗", "title": "十月旦讀子美北風吹瘴癘羸老思散策之句初寮嘗作十詩因次其韻  其八", "paragraphs": ["南來走炎荒，北歸定尋思。", "一生困坎壈，憂患真吾師。", "堂中木上座，萬里唯爾隨。", "方幸得良喜，那肯懷秋悲。", "但令今可行，勿愧論少卑。", "少時不解事，日日荒于嬉。", "投老又懶惰，得一或十遺。", "戲我過此生，造物真小兒。"]}