{"author": "朱翌", "period": "宋", "type": "诗", "title": "十月旦讀子美北風吹瘴癘羸老思散策之句初寮嘗作十詩因次其韻  其九", "paragraphs": ["中夜念凉天，搔首坐待旦。", "北風鳴屋角，此懷忽凄斷。", "兒曹計伏臘，極力供井爨。", "憶昔冬來南，骨肉遣星散。", "念茲豈人爲，稍定理絲亂。", "呻吟裘氏地，皆是儒與緩。", "往語執金剛，勉力守門閈。", "倒囊留一錢，且免用鞭算。"]}