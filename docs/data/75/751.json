{"author": "胡寅", "period": "宋", "type": "诗", "title": "和彥沖", "paragraphs": ["詩腑五字城，酒腸九曲灣。", "興來摧高堅，觴至輸潺湲。", "眷此山澗曲，素緇邀畿寰。", "人境俱寄陶，陋巷同樂顔。", "新黍釀初熟，小槽泣微潜。", "僅堪代湯茗，敢望頹玉山。", "獨餘要眇音，超然難追攀。", "所頼見寬假，悲嗚三日閒。", "清風又吹句，玉佩崢瑶環。", "使我發深省，迷蕪自除刪。", "得意言語外，放懷天地間。", "人生貴知心，願言長往還。"]}