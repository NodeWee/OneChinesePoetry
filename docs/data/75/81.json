{"author": "朱翌", "period": "宋", "type": "诗", "title": "歲乙丑余年四十有九矣因誦太白四十九年非一往不可復之句次其韻", "paragraphs": ["南來不贏糧，隨身一竿竹。", "四年釣曹溪，溪水香可掬。", "求方駐隙駒，辟穀起黄獨。", "五十止欠一，何地可歸宿。", "今晨祖師前，一擲杯珓卜。", "去以六月息，來期七日復。", "往事一局棋，信手不必覆。", "吾生行休矣，自此生處熟。"]}