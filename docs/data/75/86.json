{"author": "朱翌", "period": "宋", "type": "诗", "title": "十月旦讀子美北風吹瘴癘羸老思散策之句初寮嘗作十詩因次其韻  其二", "paragraphs": ["問學要根柢，文章忌雷同。", "字求反切當，義用訓詁通。", "縱之逼論劍，收之入檀弓。", "平生苦我心，不如作一農。", "林間瀟灑侯，川上赤鯶公。", "姑從賢者樂，勿笑鄙夫空。", "秋宵引佳月，暑晝追凉風。", "如此了一生，我其塞上翁。"]}