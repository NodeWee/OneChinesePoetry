{"author": "朱翌", "period": "宋", "type": "诗", "title": "羅巨濟闢學之西序爲軒以奉板輿之樂余名之曰難老軒", "paragraphs": ["龜息六用藏，禽戲兩翼張。", "俯仰何自苦，要與宇宙長。", "深山具竈火，煮沙烹硫黄。", "此又出下策，中乾外徒强。", "我有不朽計，事具泮水章。", "佳哉羅江東，意師張曲江。", "重席坐日永，脫屨來雁行。", "舉盞醉六經，抵掌談三王。", "青雲去一蹴，壽域開八荒。", "始知吾道中，大有却老方。", "以此施其母，何疑壽而康。", "煌煌忘憂花，秀色迎朝陽。", "願子多釀酒，容我時登堂。"]}