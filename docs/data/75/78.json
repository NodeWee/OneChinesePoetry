{"author": "朱翌", "period": "宋", "type": "诗", "title": "章質夫帥廣時以酒六壺寄東坡於惠州書到而酒不至東坡有詩傳在人口思召作廣東漕翌適居曲江亦惠六尊且云吾家故事也爲作此詩", "paragraphs": ["西樞鎮番禺，紹聖之初年。", "覆露落南人，雅意極周旋。", "六尊南海春，萬里羅浮仙。", "先生洗破觥，使者張空拳。", "五十有六字，至今星斗懸。", "君持澤國節，我賦囚山篇。", "欣然故事脩，要使家法傳。", "禮等百牢我，情均一觴天。", "夜來燈有花，不憂爨無烟。", "但恨語無味，何以追昔賢。"]}