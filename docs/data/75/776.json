{"author": "胡寅", "period": "宋", "type": "诗", "title": "邀朱推單令周尉賞西鄰野人屋前梅花次單令韻", "paragraphs": ["西崦一株梅，在野何清麗。", "遥知不是雪，香散青林際。", "肆筵賓沓來，秉炬僕相遞。", "幸蒙五字詩，妙敵一言蔽。", "便恐清夜闌，行酒莫濡滯。", "莓苔何必掃，月地作瑶砌。", "細蕊護檀心，已带輕酸味。", "爲語青裙嫗，斤斧煩叱衛。", "會有移根人，趁得春風至。", "顆顆調君羹，年年映塵世。", "來遊者誰子，此興恐難繼。"]}