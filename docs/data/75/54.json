{"author": "白居易", "period": "唐", "type": "诗", "title": "贈友五首 五", "paragraphs": ["三十男有室，二十女有歸。", "近代多離亂，婚姻多過期。", "嫁娶既不早，生育常苦遲。", "兒女未成人，父母已衰羸。", "凡人貴達日，多在長大時。", "欲報親不待，孝心無所施。", "哀哉三牲養，少得及庭闈。", "惜哉萬鍾粟，多用飽妻兒。", "誰能正婚禮，待君張國維。", "庶使孝子心，皆無風樹悲。"]}