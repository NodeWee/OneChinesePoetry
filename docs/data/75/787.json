{"author": "胡寅", "period": "宋", "type": "诗", "title": "古今豪逸自放之士鮮不嗜酒以其類也雖以此致失者不少而清坐不飲醒眼看醉人亦未必盡得蓋可考矣予好飲而嘗患不給二頃種秫之念往來於懷世網嬰之未有其會因作五言酒詩一百韻以寄吾意雖寄古人陳迹并及酒德之大概以爲開闢醉鄉之羽檄參差反復不能論次也同年兄唐仲章聞而悅之因錄以寄庶幾茲鄉他日不乏寶鄰爾", "paragraphs": ["美祿無過酒，星泉奠兩儀。", "端由皆作聖，意趣少人知。", "肇命惟元祀，迎春祝壽祺。", "功深資藥石，力厚起疲羸。", "若羨千鍾美，休嫌九醖遲。", "忘情惟大禹，無量乃宣尼。", "抔飲觴初濫，留連禍始基。", "先王防以禮，後世利其資。", "默識人情異，參稽俗習移。", "放懷無事矣，問口縱言之。", "惑溺終長夜，奢殘竟作池。", "包茅齊服楚，奏鼓胤征羲。", "大澤斬蛇後，當爐折券時。", "彭城正高會，睢水已填尸。", "謫去憂占鵩，歸來喜受釐。", "缾盆感田父，餔餟念湘纍。", "壑谷中宵問，糟丘一簣虧。", "怒排樊噲盾，吐卧允之頤。", "擊幘籠錢鳳，爭權殺魏其。", "脫靴慚力士，飛燕忤楊妃。", "司隸要殊切，虞人獵已馳。", "魏文敦信義，王猛用鈐鎚。", "有客言雖吃，何人字識奇。", "裸身荒已甚，滌器事還卑。", "軟飽深形頌，醒狂屈受譏。", "雖將齊物我，亦合悼功緦。", "渭水歌初闋，高陽伴蚤稀。", "湖船回太白，水殿燕西施。", "薤露停杯唱，鯨魚入海騎。", "緬懷七子會，悵望八仙期。", "瀟灑斜川影，風流曲水湄。", "日斜休百拜，罍恥便三辭。", "頭上巾頻漉，腰間鍤自隨。", "諒難操北斗，且復坐東籬。", "西海桃垂實，南山豆落萁。", "無違商士誥，宜葺杜康祠。", "李脫朱溫穽，劉爲石勒縻。", "死生當有在，王伯豈由斯。", "五斗酲方解，三人影對嬉。", "高談傾坐聽，痛飲亦吾師。", "責味曾圍魯，提筒更憶郫。", "安能洗晏粉，聊復漲黄陂。", "章子以孝顯，酆舒因俊危。", "夫妻不成屬，父母或貽罹。", "詎比華茵污，寧虞窟室隳。", "壁懸疑角影，車載號鴟夷。", "口不掛臧否，醯猶和薄醨。", "立苗諷鋤惡，種秫待充饑。", "雨落香檀注，春融綠髓脂。", "雲輕浮蟻子，金嫩寫鵝兒。", "滴滴葡萄顆，涵涵鸚鵡巵。", "胸吞九雲夢，筆走萬蛟螭。", "風月江山好，賓朋笑語宜。", "繡簾初靜捲，銀燭已高垂。", "儼雅神仙坐，紛羅水陸奇。", "色深迷琥珀，光溢艷琉璃。", "綠笛翻羅袖，紅潮上玉肌。", "獻酬俱繾綣，沾洽盡融怡。", "不問簷花落，惟愁畫角吹。", "初筵何抑抑，屢舞忽僛僛。", "寒食梨花發，重陽菊蕊披。", "龍山猶可想，洛浦尚能追。", "月滿倚瓊樹，雨餘攀柳枝。", "高飛鴻鵠遠，左手蟹螯持。", "賢聖分清濁，青齊辨等衰。", "市沽難共食，家釀恐成私。", "算爵商壺矢，忘杯泥夾棋。", "資深酣道韻，端的露天倪。", "翠竹沉雲色，酴醿浸玉蕤。", "過咽輸浩渺，赴吻重漣漪。", "捲盡青荷葉，顛飄白接籬。", "野畦供鼓吹，幽鳥奏塤箎。", "但看朱成碧，那知玉作瓷。", "長瓶卧荒草，山郭颭青旗。", "目井欣投轄，窺門悵縶驪。", "提壺留客住，杜宇勸人歸。", "碧嶂下紅日，飛霜點黑髭。", "邴原良自苦，畢卓未爲癡。", "處士林泉適，騷人景物悲。", "放臣離國恨，遷客去鄉思。", "須藉杯中物，聊舒鏡裏眉。", "蹔時澆磊磈，到處吐虹霓。", "但戒零霜露，無勞灑涕洟。", "從教禁網密，莫遣醉鄉迷。", "爲沃塵生肺，應防水尅脾。", "破除閒病惱，斷送老頭皮。", "埋玉空煩酹，揮金莫計貲。", "三行何法制，五齊孰官司。", "喜怒或交作，陰陽因并毗。", "達人眇天地，曲士謹毫釐。", "夜汲文園井，朝餐大谷梨。", "渴心便淥醑，大戶怕甘酏。", "滋味將何比，經綸倘在茲。", "一尊常準擬，三頃要耘治。", "吾道久榛莽，世途多虎貔。", "黄封憶內醖，絺繡念宗彝。", "傅說膺新命，曹參守舊規。", "羣生思覆護，寰海厭澆漓。", "倘負膏肓疾，須憑國手醫。", "欲傳方法者，把盞詠吾詩。"]}