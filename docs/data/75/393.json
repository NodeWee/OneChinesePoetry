{"author": "朱翌", "period": "宋", "type": "诗", "title": "讀杜詩至減米散同舟路難思共濟舟人偶來告饑似詩讖也", "paragraphs": ["老翁起布衣，詩史天下選。", "眼中無全牛，萬象轉綮窽。", "曹劉知幾輩，波瀾付一卷。", "凄其憂世心，妙若醫國扁。", "惜哉無孔子，不得並墳典。", "豹露管中班，吾猶及淺淺。", "歲月走江淮，冷淡空盤盞。", "諸子不見味，咀嚼必禁臠。", "遺編過三復，奧義見百遍。", "長言起清風，竦立侍冠冕。", "減米散同舟，讀已事在眼。", "吾豈監河侯，不救在陳患。", "生塵甑屢空，戛釜聲不免。", "迢迢千里程，與汝共艱嶮。", "雖無百丈牽，顧有衆力挽。", "願學平原公，試草乞米簡。", "更問偕來人，恐有蔡明遠。"]}