{"author": "戴昺", "period": "宋", "type": "诗", "title": "壬子立夏日同郡博士黄次夔游江祖太白釣臺因成古詩並呈偕行諸丈", "paragraphs": ["翰林天酒星，謫墮人間世。", "豪氣眇乾坤，浪迹寄湖海。", "峨峨江祖山，片石峙西澨。", "醉狂御風來，踞坐高傲睨。", "一絲聊戲垂，意得在魚外。", "青天畫屏句，妙越無塵界。", "至今五百年，春虹絢晴彩。", "我來訪遺蹤，躡屐捫薜荔。", "錦苔剝冰霜，髣髴題字在。", "屬時春夏交，微雨弄輕霽。", "同遊俱嘉朋，笑語洽傾蓋。", "雲木團晝陰，松風奏天籟。", "勝踐心已愜，酣歌意彌快。", "欲招臺上魂，舉爵酹清泚。", "今昔自殊時，欣感諒一契。", "詩成寫蒼壁，存否非所計。", "長嘯下歸舟，驚湍送飛栧。"]}