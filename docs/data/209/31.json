{"author": "傅察", "period": "宋", "type": "诗", "title": "夜登清微亭雲陰掩翳東北有雨少頃月出皎然復次前韻", "paragraphs": ["融融暑未闌，悄悄夜方午。", "命駕聊叩門，尋幽得兹土。", "俯瞩但蒼茫，前瞻何鹵莽。", "萬籟正虛無，群生各安堵。", "蟬嘯作笙簫，蛙鳴當鍾鼓。", "鳬舄正参差，詼諧懼狎侮。", "豈惟冠蓋傾，已覺肝膽吐。", "坐久隱奔雷，天邉垂密雨。", "疏木列賓朋，衆峰自臣主。", "螢火落明星，爐烟裊青縷。", "那能勝酒杯，所欣瞻德宇。", "高歌屡激昻，失喜或俛偻。", "蕭颯濯塵襟，清虛湛靈府。", "快如仙爪爬，洒若頭風愈。", "須臾出金盤，照曜開玉戶。", "映浪雜瓊瑰，穿簾間璧組。", "斯遊豈前謀，後會難逆数。", "歡餘岸綸巾，語約揮松麈。", "可能伴雞棲，亦復随蝶栩。", "廣寒會可升，試爲刷翎羽。"]}