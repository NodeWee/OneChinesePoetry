{"author": "釋元肇", "period": "宋", "type": "诗", "title": "羅漢樹", "paragraphs": ["人生天地間，飄然無根蔕。", "貴賤壽夭形，總被造物戲。", "達者常晏如，不作包桑計。", "如何閒草木，剛受人嫵媚。", "寒松作大夫，枯木號居士。", "便有徼福人，未免斧斤至。", "孤高本無心，反以名疣贅。", "此樹亦歲寒，婆娑立蒼翠。", "著子秋纍纍，何啻五百位。", "顱圓從誰度，身紫何人賜。", "問之無人說，法門入不二。", "喬特不世情，與我却相類。", "許我折一枝，幽窗浸缶器。", "辭柯漏已空，森然遂生意。", "荏苒三暑寒，傲睨萬物顇。", "翻思陰陽家，水木推生利。", "但存節操堅，莫訝垛根異。", "鴈蕩與天台，泉石平生志。", "木上座脫洒，竹尊者風味。", "何當笑相逢，同歸第一義。"]}