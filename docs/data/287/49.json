{"author": "樊漢廣", "period": "宋", "type": "诗", "title": "沈黎使君與客飲王建梅林分韻作詩過沈犀以詩相示闕樹字令漢廣補之", "paragraphs": ["牆頭冉冉新陽露，忽作玲瓏玉千樹。", "老蛟偃蹇獨避人，卷回飛雪江皋莫。", "何處鳴禽來好音，四月枝垂起黄霧。", "摧折霜餘初不懼，笑看春光等閒度。", "百年夢幻欲無言，吹落吹開豈風故。", "時來薦鼎真偶爾，小住疏籬非不遇。", "我知天地絕茫茫，無爲展轉獨多慮。", "爲花悽斷却回頭，爾亦微酸苦難茹。"]}