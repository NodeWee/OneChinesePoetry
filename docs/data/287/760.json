{"author": "丘葵", "period": "宋", "type": "诗", "title": "與所盤行溪邊有一小屋可愛問之乃爲南山主人盤翁欲買居越日詩來有孟光到老不曉事剛道還山活計非之句用韻以勉之", "paragraphs": ["相逢海上不須歸，兩鳥天教一處飛。", "何必盤中爲子所，苟堪釣處是吾磯。", "主人合讓泉邊屋，吟友來敲月下扉。", "聞道山陽曾好隠，此回休道孟光非。"]}