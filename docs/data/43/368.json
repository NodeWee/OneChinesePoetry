{"author": "晁補之", "period": "宋", "type": "诗", "title": "試院次韵呈兵部葉員外端禮并呈祠部陳員外元輿太學博士黄冕仲", "paragraphs": ["盛世天休沓，真人寶曆開。", "太任當政闥，元老位公槐。", "莫盛官人始，相從試士來。", "鳴珂咸俊彥，索米獨塵埃。", "未歎官曹隔，多慚賞鑑陪。", "成川須畎澮，崇厦要條枚。", "文武中銓集，丹鉛百卷堆。", "豚魚聊可辨，皮弁不應恢。", "虎出爭亡矢，蛇成屢奪盃。", "調鍾求雅濫，烈火試珉瑰。", "綠暗驚庭葉，朱明換律灰。", "得梟夸艾捷，聞鶴悼堅摧。", "繭緒談飛麈，澠波酒挹罍。", "賡酬皆絕韵，搜索病非才。", "半是仙槎客，曾隨禹浪雷。", "遭時魚奮角，失路劍生苔。", "膽氣衝星在，詞源卷漢回。", "聲名改閭里，軒冕映輿臺。", "諼草懷堂北，燈花粲婦腮。", "凉風吹枕夢，薄雨滯城隈。", "號奏天官近，臚傳御史催。", "康衢驥鳴躍，歸檐僕讙咍。", "華省深扃鑰，衡門翳草萊。", "尚懷休假遠，別語重徘徊。"]}