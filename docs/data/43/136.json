{"author": "晁補之", "period": "宋", "type": "诗", "title": "飲酒二十首同蘇翰林先生次韵追和陶淵明  其二○", "paragraphs": ["黄子似淵明，城市亦復真。", "陳君有道舉，化行閭井淳。", "張侯公瑾流，英思春泉新。", "高才更難及，淮海一髯秦。", "嗟予競何爲，十駕晞後塵。", "文章不急事，用意斯已勤。", "平生不共飲，歎息無與親。", "問道伯昏室，何人獨知津。", "各在天一方，淚落衣上巾。", "歸休可共隠，山中復何人。"]}