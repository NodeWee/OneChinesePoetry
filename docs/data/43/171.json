{"author": "晁補之", "period": "宋", "type": "诗", "title": "次韵四弟以道十二弟叔與法王唱和兼示無斁弟二首  其二", "paragraphs": ["吾人伯仲間，一語可物色。", "氣自寡所諧，窮乃足所歷。", "家風藐五世，不肯適人適。", "意行無險易，又跣不著屐。", "文詞如苦李，慘腹人莫食。", "猶矜不傳妙，坐恐兒曹得。", "學憐新又新，老奈日復日。", "伯以最恬愉，何由採之出。", "無斁能寡言，猶堪謝前識。", "叔與氣尚豪，搘頤視屋極。", "斯文惡表襮，枯魚戒所忽。", "應如魯宮籀，藏壁俟其坼。"]}