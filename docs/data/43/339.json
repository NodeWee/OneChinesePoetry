{"author": "晁補之", "period": "宋", "type": "诗", "title": "復用前韵答十五叔父任城相會見和詩任城有李白舊游處錄於詩中", "paragraphs": ["太華玉蓮甘適口，我欲求之青壁斗。", "崑崙不睹睹大宛，何異學射中涂還。", "平生傲世予南阮，臧否未容留齒間。", "七賢遠跡冥鴻上，咸也復幸青雲賞。", "歸來濁酒厭獨傾，疲馬却走諸任城。", "紅桃白李晚寂莫，黄菊獨暴秋陽榮。", "謫仙酒樓餘舊址，明月年年飄桂子。", "不見山東故小吏，斗酒雙魚誰共喜。", "慟哭窮涂自古難，不應更待雍門彈。", "瓜田今歲初自墾，柴車後日復誰攀。", "東阿下望有歸意，且爲子建留魚山。"]}