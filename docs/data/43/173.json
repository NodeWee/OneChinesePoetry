{"author": "晁補之", "period": "宋", "type": "诗", "title": "次韵張著作文潛飲王舍人才元家時坐客戶部李尚書公擇光祿文少卿周翰大理杜少卿君章黄著作魯直", "paragraphs": ["霜雪埋百花，及時鬭春陽。", "城南有高士，買屋入花藏。", "經時不出門，爲花日日忙。", "我居在何許，近止東數坊。", "亦有佳公子，連車換帷裳。", "隔牆蜂蝶喧，開戶草木香。", "仙人朱桃椎，髮綠童臉芳。", "此公不可見，此畫來遠方。", "竹倚屠蘇塢，柳拂轆轤床。", "素兒雖小小，亦足侑客觴。", "尚書廊廟具，氣若冰壺凉。", "忘年此賓主，吾黨有輝光。", "人生走塵土，歲月顔鬢蒼。", "曷不休沐暇，過此薰修房。", "宴坐二十年，非癡實難量。", "張侯不出家，在家說緣忘。", "尚擬問兩卿，携肴借紅粧。", "妍歌聽黄子，不飲亦清狂。"]}