{"author": "晁補之", "period": "宋", "type": "诗", "title": "東坡先生移守廣陵以詩往迎先生以淮南旱書中教虎頭祈雨法始走諸祠即得甘澤因爲賀", "paragraphs": ["去年使君道廣陵，吾州空市看雙旌。", "今年吾州歡一口，使君來爲廣陵守。", "麥如櫛髮稻立錐，使君憂民如己饑。", "似聞維舟禱靈塔，如絲氣上淮西脽。", "隨軒膏澤人所待，風伯何知亦前戒。", "虎頭未用沉滄江，龍尾先看掛清海。", "爲霖功業在傅巖，如何白首擁彤幨。", "世上讒夫亂紅紫，天教仁政滿東南。", "青袍門人老州佐，干世無成志消惰。", "封章去國人恨公，醉笑從公神許我。", "瓊花芍藥豈易逢，如淮之酒良不空。", "一釂孤鴻煙雨曲，平山堂上快哉風。"]}