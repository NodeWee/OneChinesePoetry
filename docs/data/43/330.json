{"author": "晁補之", "period": "宋", "type": "诗", "title": "復用前韵答唐公唐公有一日紙貴傳都城之句且訟其不知我也并呈魯直成季明略", "paragraphs": ["諸公辯壯懸河口，唾落紛紛珠百斗。", "井陘酣戰我已慳，赤幟忽立無由還。", "唐公斷後不容北，腹背未殊秦宛間。", "明光侯印懸天上，下有死夫緣重賞。", "書生懦志安足驚，饑死索米長安城。", "獻君賜帛等優笑，覆醤未知傳紙榮。", "泮宮先生誠國士，可是同年予二子。", "雜吟未減聽匏竹，能使窮愁發孤喜。", "君不見新聲欲至舊聲難，十指勞君千萬彈。", "平生不遇感知己，過此身外誰能攀。", "它年常侍幸見訪，不因豆落悲南山。"]}