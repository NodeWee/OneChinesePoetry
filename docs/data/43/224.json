{"author": "晁補之", "period": "宋", "type": "诗", "title": "同楊希仲吳子進李希孝張景良北關納凉晚過大安寺", "paragraphs": ["君不見少陵翁，昔時亦厭在泥滓，青鞋布襪翁自喜。", "上關流水入城來，青蘋之末風未已。", "駕言出游我無酒，張侯爲致尊中旨。", "可憐築室甯封池，下有千房并萬蕊。", "官曹十九民事聒，況乃坐堂環榜捶。", "揚波沐髮安在哉，我曹官冷奚不來。", "日長飛鳥困塌翼，龜出仰喙魚張腮。", "南箕不哆少女默，焦暍坐恐昆蟲猜。", "楊君嘗攬轡，獨出無把袂。", "古藏大般若，中天立華厦。", "同游得吳李，張子亦予社。", "登臨物色爲我豪，長空吹雨來蕭騷。", "原爲起伏河出沒，霧作吞吐山卑高。", "君不見幕中羣公府曹掾，清談接武金閨彥。", "平明趨府罷亭午，寧有食頃坐閒燕。", "我曹放意誠崛奇，王事鞅掌慙周詩。", "嵇康不堪章服裹，此事恐得通人嗤。", "李侯挽我未宜下，世間一笑如此寡。", "鄙夫敢慕從事賢，少日采薪勤兩肩。", "草玄亦投閣，醉者墜不愕。", "安能學丁君，高舉似黄鶴。", "一廛平生事，百壺中慮廓。", "且當俛仰宇宙間，子欲觀海須觀瀾，所思安在良阻艱。", "李侯有嘉意，語若繭緒曳。", "不應開口煩睥睨，愛身爲物太早計。"]}