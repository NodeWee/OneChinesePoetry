{"author": "晁補之", "period": "宋", "type": "诗", "title": "贈戴嗣良歌時罷洪府監兵過廣陵爲東坡公出所獲西夏刀劍東坡公命作", "paragraphs": ["三郎少日如乳虎，代父搏賊驚山東。", "硬弓長箭取官職，自說九戰皆先鋒。", "將軍拳勇饋不繼，痛惜靈武奇謀空。", "城頭揶揄下俯走，壯士志屈羞填胸。", "平生山西踏霜雪，洪府下溼號兒童。", "聞名未識二十載，初見長揖東坡公。", "銳頭短後凜八尺，氣似飲井垂檐虹。", "只令不語當陣立，望見已是千夫雄。", "往年身奪五刀劍，名玉所擐犀札同。", "晨朝携來一府看，竊指私語驚庭中。", "紅粧擁坐花照酒，青萍拔鞘堂生風。", "螺旋鋩鍔波起脊，白蛟雙挾三蒼龍。", "試人一縷立褫魄，戲客三招森動容。", "東坡喜爲出好礪，洮鴨綠石如堅銅。", "收藏入匣人意定，蛾眉稍進琉璃鍾。", "太平君子尚小毖，戒懼邾小毋荓蜂。", "舞干兩階庶可睹，跳空七劍今何庸。", "我爲蘇公起揚觶，雅歌緩带聊堪同。", "從公請礪歸作硯，聞公嘗諫求邊功。"]}