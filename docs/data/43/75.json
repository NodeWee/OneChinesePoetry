{"author": "晁補之", "period": "宋", "type": "诗", "title": "漫浪閣辭", "paragraphs": ["沛高皇之受嬴兮，劉別子曰楚元。", "羌好詩而說義兮，敬設醴於穆生。", "戊始怠而穆去兮，申白笑而鉗市。", "富傳孫而失國兮，派辟彊之支子。", "爰清浄而少欲兮，以身悟乎霍光。", "蹇孫向之洽聞兮，至耆老而彌良。", "曰衆賢和於朝兮，萬物和於野。", "粵百世而能調兮，民胥來而鳳下。", "惟劉有後於楚兮，千歲發夫道原。", "流其芳以益遠兮，偉壯輿之不愆。", "原惟博而好直兮，向異世而復起。", "輿惟進而未已兮，載向學亦不墜。", "彼元結之信修兮，羌何爲此漫浪也。", "將履中而晦外兮，其德固天之放也。", "惟漫浪之爲言兮，匪正則之嘉名。", "豈其懲屈之死忠兮，欲猗移以保生。", "結當易之一爻兮，幽人履而正吉。", "輿方壯而惡畫兮，棄爾輔欲誰頼。", "吾語子漫浪之可兮，遺物往其庶幾。", "苟畏人而羣於人兮，拭唾面其猶殆。", "朝騁望乎紫霄兮，夕歸次乎左蠡。", "五老兮在上，星子兮在下。", "垂瀑介於高丘兮，洞深林而北靡。", "飛梁亙於三峽兮，倏異景而殊世。", "青松屋兮桂宇，辛夷房兮梅戶。", "蘭糗兮菊粻，蓀體薦兮肴若芳。", "雲駟兮霓輈，歲將晏兮誰與游。", "煙爲衣兮水爲珮，君誰須兮林之際。", "吾以漫爲旌兮，建彼太虛之上也。", "吾以浪爲乘兮，周彼八荒之外也。", "羾萬里而不逢人兮，御謁我以宜止。", "晻轟轟而曠洶洶兮，羌何以辯乎明晦。", "彌高出於千仞兮，羣鳳過而北南。", "彌幽徑於雷室兮，列缺驚而後先。", "求佺僑而不得兮，咸勃窣其在下。", "乃山澤之臞兮，夫何足以跂而望我。", "茫吾不知其所如兮，黔嬴告我以何舍。", "出無陰兮入無陽，旋丹崖兮匝大荒。", "忽臨睨夫故居兮，羣梯危之蜂戶。", "傴白叟之扶童兮，迎謂我以良苦。", "返吾稼兮復吾樵，山{山悤}{山悤}兮江滔滔。", "輿先人之善俗兮，雖百世猶未改。", "彼魯衰而齗齗兮，吾老穉以知恥。", "匪禮失而求野兮，民固化於不恌。", "輿克家而好常兮，庸謹行以毋慠。", "懷向原之遺直兮，念爾祖而履薄。", "陳洪範之九疇兮，敘三統與七略。", "以爲博而弗考兮，蹇無用而束閣。", "紛輿世之多賢兮，匪曲全而好修。", "惟仁宅與義路兮，羌可居而必由。", "結信賢而自晦兮，忘其同物以迷世。", "鳬與波而上下兮，夫固非駒之所喜。", "亂曰：接輿詭而悟聖兮，匪沮溺亦楚狂。", "聖與言而莫顧兮，人以爲知乎大方。", "既不足用吾中兮，吾將從回憲之所臧。"]}