{"author": "晁補之", "period": "宋", "type": "诗", "title": "次韵魯直謝李右丞送茶", "paragraphs": ["都城米貴斗論璧，長饑茗椀無從識。", "道和何暇索檳榔，慚愧雲龍羞肉食。", "壑源萬畮不作欄，上春伐鼓驚山顔。", "題封進御官有局，夜行初不更驛宿。", "冰融太液俱未知，寒食新苞隨賜燭。", "建安一水去兩水，易較豈如涇與渭。", "右丞分送天上餘，我試比方良有似。", "月團清潤珍豢羊，葵花瑣細胃與腸。", "可憐賦罷群玉晚，寧憶睡餘雙井香。", "大勝膠西蘇太守，茶湯不美誇薄酒。"]}