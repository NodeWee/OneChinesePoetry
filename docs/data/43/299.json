{"author": "晁補之", "period": "宋", "type": "诗", "title": "同魯直文潛飲刑部杜君章家次封丘杜觀仲韵", "paragraphs": ["廷尉風流才絕塵，最憐高髻歌陽春。", "兩鬟亦解倚瑟語，催送花前紅袖舞。", "黄張翰墨海內名，席上生風清夏宇。", "封丘自倚筆勢豪，不怕當筵賦鸚鵡。", "對酒含情古所憐，樂事幾時如過雨。", "阮公鑪邊不擬歸，陸郎班騅無用嘶。", "長燈照出簾幙外，缺月墮落藩牆西。", "斗酒雙魚何足貴，李侯氣許山東吏。", "正須新麵雜青槐，千里紫蓴江上來。", "長船刻玉流霞動，快引不須帆櫓送。", "自作新詞碧牡丹，箸擊盃翻釵墜鳳。", "芍藥佳名聞昔人，滿插不辭歸帽重。", "倒床任作鼻鳴雷，屋上啼烏還喚夢。"]}