{"author": "晁補之", "period": "宋", "type": "诗", "title": "揚州被召著作佐郎自金山回阻冰效退之陸渾山火句法", "paragraphs": ["二年官揚猶一炊，丞聾毋害守不譏。", "帝知無功呼返之，具舟從江民不知。", "道傍愚叟爲涕洟，豈無愛人如爾爲。", "我謝叟歸視汝兒，風號鴻潦水涸陂。", "冰塞川船不可移，白蜺橫野光逶迤。", "寒威上射小日規，旦行一里方午維。", "十日繫野兒啼饑，中無載盜過不窺。", "官令十夫爲操椎，耶許相力哀復疲。", "我笑遣夫是安施，霜不殺草聖所欷。", "歲十一月冰固宜，逆天進亦不可幾。", "爲兒摶飯兒安嬉，寧三月暖猶流凘。"]}