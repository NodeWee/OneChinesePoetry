{"author": "晁補之", "period": "宋", "type": "诗", "title": "望渦流辭", "paragraphs": ["望渦流兮浼浼，勢南折兮東還。", "水衝隈兮岸圮，嗟龍去兮幾年。", "俛余進兮藂祠，儼帝服兮神冠。", "牆壁繢兮怪奇，泯蛇穴兮蝸盤。", "列缺鞭兮雷輈，衛兩鰻兮驂鱣。", "老龜起兮霧游，跂瑇瑁兮鼈黿。", "或若馬兮非人，紛陪後兮導前。", "木陰陰兮藻長，科斗舞兮下顛。", "鯈羣出兮旅嬉，忽俱去兮不還。", "意土國兮無龍，恐逃桷兮藏{木邊}。", "帝有命兮時乘，亦隠隠兮填填。", "世鑠石兮流金，將誰職兮此愆。", "包之水可揭也，渙之水可厲也。", "前汝足其暨也，後汝跗其躓也。", "江有鯢兮橫淵，海有鯤兮翔天。", "汝隘此兮往爭，滔淫水兮八埏。", "重曰：望其厓若有宅於隈。", "不汝爭於厓，汝安其隈，澤不必施也。"]}