{"author": "晁補之", "period": "宋", "type": "诗", "title": "同文潛送况之諫議十四丈守潞過成季作", "paragraphs": ["午投李同年，下馬汗如洗。", "城南迫送客，雖懶聊爾耳。", "出門繚陂陼，白鳥起深葦。", "佛宮橫晚霽，窈窕間一水。", "借問客何人，諫垣有直氣。", "吾人浮丘伯，聊可與把袂。", "如此邂逅何，得酒亦佳事。", "官閒猶有守，旋折窘六轡。", "可憐千紅蕖，的皪姹晚市。", "便當夙駕行，秋風如箭駛。"]}