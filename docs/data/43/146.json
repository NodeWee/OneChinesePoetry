{"author": "晁補之", "period": "宋", "type": "诗", "title": "次韵王宗正定國與蘇翰林先生黄校書魯直唱和", "paragraphs": ["東國寬市征，西山休騎屯。", "時清詩人喜，洗濯出佳言。", "淵源蘇夫子，河入莆菖翻。", "軌轍校書君，駕驂盜驪奔。", "後來得濬沖，它人孰窺藩。", "譬余學禮素，婦祭盛於盆。", "不應麾門牆，尚許酌衢樽。", "夢天九門開，燦然列星繁。", "群公顧我喜，顔若白璧溫。", "赤城何足躡，愁絕永嘉孫。"]}