{"author": "晁補之", "period": "宋", "type": "诗", "title": "和東坡先生梅花三首  其一", "paragraphs": ["霜晴十月玉溪村，見梅開早客迷魂。", "山阿若有人含睇，跂望不到霜煙昏。", "東西野寺通兩徑，上下竹籬開一園。", "落身麴糵盆盎裏，晨坐對花無酒溫。", "歸來山月照玉蕊，一盃徑卧東方暾。", "羅浮幽夢入仙窟，有屨亦滿先生門。", "欣然得句荔支浦，妙絕不似人間言。", "詩成莫歎形對影，尚可邀月成三樽。"]}