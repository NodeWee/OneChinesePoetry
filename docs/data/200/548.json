{"author": "黄公度", "period": "宋", "type": "诗", "title": "晚泊同安林明府携酒相過戲集杜陵句爲醉歌行", "paragraphs": ["疾風吹塵暗河縣，去馬來牛不復辨。", "黄昏始扣主人門，置酒張燈促華饌。", "夜如何其初促膝，人生會合難再得。", "簿書何急來相仍，且將欵曲終今夕。", "腐儒衰晚謬通籍，射策君門期第一。", "天門日射黄金榜，自怪一日聲輝赫。", "三年奔走空皮骨，足繭荒山轉愁疾。", "未有涓埃答聖朝，途窮反遭俗眼白。", "懷抱何時得好開，生前相遇且銜杯。", "儒術於我何有哉，黄帽青鞋歸去來。"]}