{"author": "黄公度", "period": "宋", "type": "诗", "title": "西郊步武地春將老矣不能一往朝吉姪今日爲遨頭澀雨大作非惟人心難并止或尼之枕上得小詩資宋永兄一噱因呈昔遊兄弟速尋舊盟勿爲天公所玩", "paragraphs": ["無復西郊訪綺羅，任教佳景去如梭。", "殘杯冷炙何曾夢，亂絮飛花積漸多。", "舉世盡從忙裏過，幾人能共醉時歌。", "不辭作意營春事，急雨狂風可奈何。"]}