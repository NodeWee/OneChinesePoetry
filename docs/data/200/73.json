{"author": "晁公遡", "period": "宋", "type": "诗", "title": "有客自關外來頗道邊亭暴露之苦時子止兄方趨原上予因感而有作", "paragraphs": ["平凉歃血不濡齒，奚車轔轔臨渭水。", "一丸未及封函關，已復胡歌飲都市。", "近聞移屯集岐下，戰聲日震長平瓦。", "兩軍相持久未决，將軍寶帳皆在野。", "野田秋深風力勁，邊雲日滿青泥嶺。", "三軍雨立甲裳重，諸將露宿旃裘冷。", "原頭霜落黄蘆乾，西風獵獵邊亭寒。", "從軍之樂今有幾，仲宣寄詩煩說似。"]}