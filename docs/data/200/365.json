{"author": "晁公遡", "period": "宋", "type": "诗", "title": "予己未十月二十有二日去涪上越明年八月二十有八日以事再來觀山川之勝無異於昔而予之幽憂抑鬰亦自若也", "paragraphs": ["重來閒曳杖藜行，白帽依前似管寧。", "風雨只如當日恨，江山不改故時青。", "天寒未夕窗先暝，霜晚無聲葉自零。", "詩罷時爲洛生詠，醉吟聊使故人聽。"]}