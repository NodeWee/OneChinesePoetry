{"author": "晁公遡", "period": "宋", "type": "诗", "title": "今秋久雨至八月望夕始晴月色尤清澈可愛置酒月下作", "paragraphs": ["玉斧琢月玻瓈聲，月中桂樹秋風驚。", "終年待此一輪滿，不憂蛙食憂鼉鳴。", "白鼉十日鳴空山，雨師乘雲呼不還。", "黄塵曉漲三尺潦，明河夜飛千丈瀾。", "廣寒不復觀霓裳，公子豈解歌秋陽。", "釜星未滅日已出，風櫺雨隙棲清光。", "須臾紺繒展秋碧，仰見西山銜半璧。", "青天冥冥星益疎，光芒寒溢千山白。", "今夕何夕誰與度，舉杯屬月當起舞。", "陶然相對影凌亂，不覺驚烏起庭樹。", "樹頭霏霏木葉墜，白露懸空斗垂地。", "雖無絲竹爲陶寫，亦有鳴蛙當鼓吹。", "向來悲歌子桑子，饑坐虛憂木生耳。", "安知上帝思澄清，要令六合無泥滓。"]}