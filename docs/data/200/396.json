{"author": "方翥", "period": "宋", "type": "诗", "title": "家有白雞蓄之三年矣馴熟可愛謙之讀書山中一日相過偶道庵僧所闕遂送謙之以遺之", "paragraphs": ["羽儀潔白如自脩，風雨晦冥那失曉。", "沙頭鷗鳥不馴熟，雪裏鷺絲太孤皎。", "山寒夜半落葉深，閉門垂荑偎重衾。", "聞雞而起竟何事，我老看書不入心。", "久無鬭志形如木，世上癡兒能舍肉。", "白雞之肉不可食，無勞斷尾亦爲福。", "山僧窮獨老無妻，想見愛養如嬰兒。", "得地羽毛愈應好，天年全得山中老。"]}