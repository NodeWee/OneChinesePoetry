{"author": "晁公遡", "period": "宋", "type": "诗", "title": "馮萬州當可以洞庭春色遺王子載蓋用安定郡王遺法也子載招予飲爲賦之", "paragraphs": ["秋風洞庭波，霜落洲渚出。", "黄蘆半傾倒，江樹無復色。", "獨餘千木奴，后皇所嘉植。", "芳辛有餘味，不減玉斚瀝。", "可令披黄苞，以甘授歡伯。", "釀成無邊春，吞此雲夢澤。", "猶持陶家輪，斷取李衡宅。", "納之甕盎中，未覺宇宙窄。", "方當玉腴熟，溜溜糟床滴。", "尚带含霜容，未飲香滿室。", "味奪桑落醇，色輕蒲萄碧。", "夷考無前聞，疇能妙儀狄。", "流傳自王家，遺法後世得。", "不宜博凉州，時可餉賓客。", "輟餐茗戰罷，持用解水厄。"]}