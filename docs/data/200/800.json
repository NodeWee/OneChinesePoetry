{"author": "釋寶印", "period": "宋", "type": "诗", "title": "梅林分韻得澤字", "paragraphs": ["江路歲崢嶸，酸風更蕭瑟。", "發興訪梅花，主盟得詩伯。", "孤芳有餘妍，初不带脂澤。", "香度竹籬短，影摇谿水碧。", "同時飲中仙，著我林下客。", "春槽沸滴紅，滿坐喧舉白。", "澆胸獨茗碗，臭味曾不隔。", "公今日邊去，陛下正前席。", "請看枝頭春，中有和羹實。", "反騷試與題，不礙心鐵石。"]}