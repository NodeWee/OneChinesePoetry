{"author": "黄公度", "period": "宋", "type": "诗", "title": "癸亥秋行縣夜寓下生院倦甚慨然有歸歟之興戲用壁間韻以盟泉石", "paragraphs": ["何須輪擁朱，不願佩懸玉。", "青山得去且歸去，謀生待足何時足。", "林間招提金碧開，門外過客誰能來。", "桂花落盡無人問，古牆秋逕生青苔。", "舊山泉石故應好，菟裘不營亦可老。", "此身已與三徑期，未分淵明迹如掃。"]}