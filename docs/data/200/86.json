{"author": "晁公遡", "period": "宋", "type": "诗", "title": "十月晦日同一屬官劉司戶師教授孫司理游九頂山登萬景樓分韻賦詩得游字韻", "paragraphs": ["今日當賜沐，幸同官屬休。", "於時輿梁成，徑絕蒼江流。", "山靈念我來，遂使蒙雨收。", "林端膏澤滋，巖際陽光浮。", "倚杖送飛雲，列席俯滄洲。", "所携坐上客，不減枚與鄒。", "被服玳瑁簪，辭華珊瑚鈎。", "樽中瀟湘清，引滿更獻酬。", "欲觀南東畝，往登西北樓。", "其下島嶼出，凄然洞庭秋。", "將歸各賦詩，聊復記此游。"]}