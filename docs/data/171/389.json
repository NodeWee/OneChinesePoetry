{"author": "佚名", "period": "唐", "type": "诗", "title": "王昭君怨諸詞人連句（伯二七四八）一首", "paragraphs": ["掖庭嬌幸在蛾眉，争用黃金寫艷姿。", "始言恩寵由君意，誰謂容顏信畫師。", "微軀一自入深宮，春華幾度落秋風。", "君恩不惜便（更）衣處，妾貌應殊畫壁中。", "聞道和親將我敞（撇），選貌披圖遍宮掖。", "圖中容貌既不如，選後君王空悔惜。", "始知王意本相親，自恨丹青每誤身。", "昔是宮中薄命妾，今成塞外斷腸人。", "九重恩愛應長謝，萬里關山愁遠嫁。", "飛來北地不勝春，月照南庭空度夜。", "夜中含涕獨嬋娟，遥念君邊與朔邊。", "毳幕不同羅帳日，氈裘非復錦衾年。", "長安高闕三千里，一望能令一心死。", "秋來懷抱既不堪，況復南飛雁聲起。"]}