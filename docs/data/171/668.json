{"author": "顧况", "period": "唐", "type": "诗", "title": "訪邱員外丹（題擬）", "paragraphs": ["五月五日日亭午，獨自騎驢入山隝。", "來到君家不見君，下驢倚杖叩君戶。", "驚起山童開山扉，黃犬摇尾銜人衣。", "試問先生住何處，云入山中采紫薇，平明一去今未歸。", "引我池中看釣磯，池中數箇白鷗兒，見人慣後癡不飛。", "待君歸來君未歸，卻復騎驢下翠微。", "（見仁和張大昌輯《臨平記補遺》卷四。", "）（《全唐詩續補遺》卷六據《咸淳臨安志》卷九五《紀遺》收此詩，題作《謁丘真人不遇》，今刪彼存此，錄其異文如次：「亭午」作「卓午」，「入山」作「上山」，「歸來」作「君歸」。", "）（〖1〗《臨平記補遺》：「曲園先生曰：『沈〖沈謙〗記於唐人贈邱丹詩悉錄之，而失錄此詩。", "按此詩見宋陳郁《藏一話腴》，云「邱本唐人，棄官學道於此，顧況訪之」云云。", "有詩無題。", "姑據《話腴》題爲《訪邱員外丹》，未知原題云何也。", "』」）。"]}