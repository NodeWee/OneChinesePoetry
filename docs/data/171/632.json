{"author": "裴士淹", "period": "唐", "type": "诗", "title": "遊石門洞（題擬）", "paragraphs": ["溪竹亂花鳥，是月春將暮。", "登棧過崖畔，空間瞻瀑布。", "千齡無斷絕，百尺恒奔注。", "高巖迸似珠，半壁灑如霧。", "澹艷水澄澈，欹傾石回護。", "藥房森自閑，苔徑窅誰遇。", "天翠落深沼，雲華生輕樹。", "班輪齊効功，嚴馬何能喻？勝蹟蓋爲寡，花錢遊誠可屢。", "謝公鐫舊詞，安得寢章句？（見《永樂大典》卷一三○七四「一送」「洞」字「石門洞」條〖十四函一百三十四冊〗。", "）。"]}