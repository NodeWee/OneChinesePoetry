{"author": "包佶", "period": "唐", "type": "诗", "title": "翻經臺", "paragraphs": ["野蔓高臺下，前朝記不誣。", "金文翻古偈，漢字變胡書。", "綵缐風飄斷，緗縑火燼餘。", "破雲開白日，穿水照芙蕖。", "科斗頻更改，菴園幾遍鋤。", "真門兼逸韻，兩欲慕相如。", "（見《永樂大典》卷二六○三「七皆」「臺」邁「翻經臺」條〖三函三十冊〗。", "復見同書卷六六九九「十八陽」「江」字〖七函六十四冊〗。", "）（見《吉石庵叢書》影印日本存古抄本北宋陳舜俞《廬山記》卷四。", "）。"]}