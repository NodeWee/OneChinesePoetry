{"author": "佚名", "period": "唐", "type": "诗", "title": "無題（斯五五五八）一首", "paragraphs": ["池臺樓觀非吾宅，百年還同一宿客；無常忽至即分籬（離），各自東西如路陌。", "唯有冤家不相放，罪福前途相執當；冥官依業斷形（刑）名，遮莫王公及宰相。", "生鬬英雄死論福，貴販（賤）更無別地獄。", "天堂不是選家門，但使回心修作福。", "君不見閻浮流轉暫時間，何須苦欲求名利；徒勞積業自綊（挾）身，隨陷三途覓富貴。", "過去王侯數百千，若個久住得長年；良賤有生皆有死，一朝命盡總虛然。", "空來空去皈本體，直爲迷情不開解。", "貪多畏小不知休，總是阿鼻地獄債。", "切見愚癡世上人，金（今）生不惜未來身；朝朝暮暮多愁苦，積寶如山猶許（訴）貧。", "唯富唯悕（恡）轉更貪，子細尋思幾許堪；多求積貯蒙遼（繚）亂，死去只得一錢含。", "一去冥冥百不知，忽然與世即分離；萬物怨（宛）然無一分，唯有善惡並相隨。", "一切恩情今隔斷，何得哭泣相呼唤！生死異路當頭行，各自歸家更覓伴。", "。"]}