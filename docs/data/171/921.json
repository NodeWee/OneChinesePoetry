{"author": "王棨", "period": "唐", "type": "诗", "title": "省題詩二十一首 寒梧鳯棲", "paragraphs": ["本向高岡植，甯將衆木齊。", "雖隨楊柳落，長待鳯凰棲。", "井上枝微亞，窗前影乍低。", "九苞和月立，六律帶霜飛。", "秦女含吹管，周王罷翦珪。", "既同丹穴樹，那肯宿羣雞。", "（以上各詩均見《麟角集》。", "）（此組長詩原有缺誤，據《天壤閣叢書》本《麟角集》校補。", "）（〖1〗《麟角集》原署「唐水部郎中福唐王棨輔之著」，《省題詩》二十一首爲該集附錄。", "原書云：「宋紹興乙卯，八代孫蘋任著作左郎，於館閣校讎，見先郎中省題詩，錄附之。", "」）。"]}