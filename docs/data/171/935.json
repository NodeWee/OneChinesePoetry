{"author": "李蠙", "period": "唐", "type": "诗", "title": "題善權寺石壁", "paragraphs": ["四周寒暑鎮湖關，三臥漳濱帶病顏。", "報國雖當存死節，解龜終得遂生還。", "容華漸改心徒壯，志氣無成鬢早斑。", "從此使歸林藪去，更將餘奉買南山。", "（見海寧吳騫《拜經樓詩話》卷二第十七條。", "同治《增修宜興縣壹》卷十《藝文志》亦載之。", "）（又見《古今圖書集成·山川典》卷九九《善權洞部》。", "）（〖1〗《拜經樓詩話》卷二：「唐李蠙詩世不多見。", "宜興善卷二毅題石壁一首曰〖詩畧〗。", "蓋蠙太和時嘗見白龍於此，其詩尚有元和遺音。", "蠙本名虬，將赴舉，夢名上添一畫成虱字，及寤，曰：『虱者，蠙也。", "』乃更名，果登第。", "皆可補《全唐紀事》之遺。", "」望按：《全唐文》卷七八八收李蠙《請自出俸錢收贖善權寺事奏文》一篇，畧謂「寺在縣南五十里離墨山，是齊時建立。", "……寺內有洞府三所。", "號爲乾洞者，石室通明處可坐五百餘人，稍暗處，執炬驗入，不知深淺。", "……洞門直下便臨大水洞，潺湲宛轉，湍瀨實繁，於山腹內漫流入小水洞。", "小水洞亦是一石室，室內水泉無底，大旱不竭。", "洞門對齋堂廚庫，似非人境。", "洞內常有雲氣昇騰，云是龍神所居之處。", "臣大和中在此習業。", "……臣懷此冤憤近三十年。", "……今請自出俸錢依元買收贖，訪名僧主持，教化同力，卻造成善權寺。", "……」誠如此文所云，大和中李蠙曾於此習業，三十年後始出俸錢收贖，推其時當在壹宗咸通中。", "然則題此詩於寺壁，要亦咸通間事矣。", "）。"]}