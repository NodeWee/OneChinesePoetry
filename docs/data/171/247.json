{"author": "暢諸", "period": "唐", "type": "诗", "title": "登觀鵲樓（伯三六一九）", "paragraphs": ["城樓多峻極，列酌恣登攀。", "逈林飛鳥上，高榭代人間。", "天勢圍平野，河流入斷山。", "今年菊花事，併是送君還。", "（暢諸作此詩，《文苑英華》卷七一○收李韓《河中鸛鵲樓集序》已稱及，宋司馬光《續詩話》、沈括《夢溪筆談》卷十五僅錄中四句，亦云暢諸作。", "至《唐詩紀事》卷二七始誤爲暢當，《全唐詩》沿之。", "岑仲勉《讀全唐詩札記》考證較詳，可參看。", "宋人所見此詩前二句，作「迥臨飛鳥上，高謝世人間」，與此處三、四兩句稍異，蔣、均云以「臨」、「謝」爲是，「代人」即「世人」，避太宗諱改。）"]}