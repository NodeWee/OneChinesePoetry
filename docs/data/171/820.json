{"author": "張祜", "period": "唐", "type": "诗", "title": "讀韓文公集十韻", "paragraphs": ["天縱韓公愈，才爲出世英。", "言前風自正，筆下意先萌。", "塵土曾無跡，波瀾不可名。", "詞高碑益顯，疏直事終明。", "片段隨冰釋，絲毫入鏡清。", "文彫玉璽重，詩織錦梭輕。", "別得春王旨，深㳂《大雅》情。", "窮奇開蜀道，詭恠哭秦坑。", "驥逸終難襲，鵰蹲力更生。", "誰當死後者，別爲破規程。"]}