{"author": "張祜", "period": "唐", "type": "诗", "title": "戊午年寓興二十韻", "paragraphs": ["大道開王室，辛勤自賈生。", "白衣逢聖主，青眼賴時英。", "一路來邊海，三年別上京。", "淚因南國盡，心向北辰傾。", "咄咄中途事，栖栖此日行。", "登封期未卜，弔汩恨空盈。", "謫見天何再，勤憂詔未幷。", "漢胡當重理，魏相昔權兵。", "《葛藟》機尤巧，《鴟鶚》義可精。", "（「鴟鶚」當作「鴟鴞」。", "）舊恩移保傳，初論激公卿。", "後學稽前古，先儒制未萌。", "朱雲曾痛憤，劉向幾吞聲。", "日月今纔朗，煙塵久未清。", "詎聞高鳥盡，終俟小鮮烹。", "坦坦前王道，雄雄近世名。", "帝圖殷太甲，人鏡魏文貞。", "逸足期千里，窮鱗渴一泓。", "徵賢寧乏詔，進善豈無旌。", "狡兔當寒伏，荒雞半夜鳴。", "殷勤在伊呂，爲我致昇平。"]}