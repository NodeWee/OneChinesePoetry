{"author": "王無競", "period": "唐", "type": "诗", "title": "駕幸長安奉使先往檢察", "paragraphs": ["奉使至京邑，戒塗歷險夷。", "首旬發定鼎[一]，再信過灞池。", "河山壯關輔，金火遞雄雌。", "文物淪霸運，靈符啟聖青。", "宸扆闊臨御，巡幸順謳思。", "城闕生光彩，草樹含榮滋。", "緹綺（騎）[二]紛沓襲，翠旗曳葳蕤。", "童幼聞明主，耆老感盛儀。", "輪袂交隱隱，廛陌滿熙熙。", "微臣昧所識，觀俗書此詞。", "（[一]劉云：「定鼎見《左傳》，成王定鼎於郟鄏，此處用以代表洛陽。", "又考唐代洛陽城郭南而第二門名定鼎門，爲西行必由門戶。", "」[二]依劉校。", "）。"]}