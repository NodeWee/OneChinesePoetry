{"author": "張祜", "period": "唐", "type": "诗", "title": "遊蔚過昭陵十六韻", "paragraphs": ["天意亡隋日，人心啓聖年。", "順時興義卒，撥亂起戎旃。", "羣盗猶蜂蟻，妖星尚屬聯。", "既教龍戰野，須見血成川。", "睿筭無遺策，神功亦有權。", "王尋徒百萬，光武只三千。", "（原注：太宗嘗以騎兵三千破僞夏十萬於虎牢。", "）海静鯨鯢死，雲開日月懸。", "講兵將耀德，獵渭本搜賢。", "向闕皆鏘玉，臨關罷控弦。", "大鑪銷劒戟，鴻澤盪腥膻。", "太祖恩堯禪，（原注：武德末，天下既平，高祖致政。", "）神孫受禹傳。", "（原注：貞觀既終，高宗嗣位。", "）宮車悲未已，陵樹藹蒼然。", "岳立青冥外，虬蟠白水邊。", "乾坤資王氣，巖壑擁晴煙。", "虞爮曾南狩，軒轅亦上仙。", "斷髯無復見，空拜鼎湖前。"]}