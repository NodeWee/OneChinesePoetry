{"author": "王梵志", "period": "唐", "type": "诗", "title": "倖門（題擬）", "paragraphs": ["倖門如鼠穴，也須留一箇。", "若還都塞了，好處却穿破。", "（此首見陳巖肖《庚溪詩話》卷下。", "鄭輯本亦未收。", "）（〖1〗陳巖肖《庚溪詩話》卷下：「王梵志詩曰：『倖門如鼠穴，……好處却穿破。", "』此言近乎曹相國所謂以獄市爲寄也。", "」〖2〗《太平廣記》卷八十二引《史遺》：「王梵志，衛州黎陽人也。", "黎陽城東十五里，有王德祖，當隋文帝時，家有林檎樹，生癭大如斗。", "經三年，朽爛，德祖見之，乃剖其皮，遂見一孩兒抱胎而□。", "德祖收養之。", "至七歲，能語，曰：『誰人育我？復何姓名？』德祖具以實語之，因名林木梵天，〖「因名林木梵天」，明鈔本《太平廣記》作「因曰：『雙木曰梵，名曰梵天。", "』」語意稍長。", "〗後改曰梵志。", "曰：『王家育我，可姓王也。", "』梵志乃作詩示人，甚有義旨。", "」〖3〗楊慎《升庵詩話》卷四引唐釋道世《法苑珠林》：「梵志出家，白首而歸，鄰人見之，曰：『昔人尚存乎？』梵志曰：『吾猶昔人，非昔人也。", "』」按丁福保《歷代詩話續編》亦載之，見第十三冊「吾猶昔人」條。", "）。"]}