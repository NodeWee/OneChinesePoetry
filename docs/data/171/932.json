{"author": "牛嶠", "period": "唐", "type": "诗", "title": "登陳拾遺書臺覽杜工部留題慨然成詠（原署：「前權知尚書刑部郎中牛嶠。」）", "paragraphs": ["步出縣西郊，攀蘿登峭壁。", "行到蘂珠宮，暫喜拋火宅。", "羽帔請焚脩，霜鐘扣空寂。", "山影落中流，波聲吞大澤。", "北廂引危檻，工部曾刻石。", "辭高謝康樂，吟久驚神魄。", "拾遺有書堂，荒榛堆瓦礫。", "二賢間世生，垂名空烜赫。", "逸足擬追風，祥鸞已𨭝翮。", "伊餘誠未學，（伊餘，應作「伊余」。", "）少被文章役。", "興來揮兔毫，欲競雕弧力。", "雖稱含香吏，猶是飄蓬客。", "薄命值亂離，經年避矛戟。", "今來略倚柱，不覺衝暝色。", "袁安憂國心，誰憐鬢雙白？（見《永樂大典》卷三一三四「九真」「陳」字「陳子昂」條引《潼川志》〖五函四十四冊〗。", "）（按：詩後原紀年時曰「光啟三年九月二十六日」。", "）。"]}