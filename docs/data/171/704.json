{"author": "鮑溶", "period": "唐", "type": "诗", "title": "勸酒行", "paragraphs": ["樂往難重得，老來豈自由。", "嬋娟過三五，珠翠成仇讎。", "君不聞古曲，酒能消人憂。", "何人更年少，君惜秉燭遊。", "莫閑金絲手，月在西南樓。", "羅换歌妾袂，錦纏舞人頭。", "半醉月入懷，仰空笑牽牛。", "那令酒生塵，虛見紅貌秋。", "（見《永樂大典》卷一二○四三「二十有」「酒」字「勸酒」條〖十三函一百二十四冊〗。", "）。"]}