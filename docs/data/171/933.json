{"author": "周朴", "period": "唐", "type": "诗", "title": "靈巖寺", "paragraphs": ["碧峯頂上開禪坐，縱目聊窮宇宙間。", "白日纔離東海底，清光先照戶窗間。", "（宋李俊甫《莆陽比提》卷七收此詩，題作《靈嚴上方》，「東海」作「滄海」。", "《全唐詩續補遺》卷十三據《莆風清籟集》卷五八《游蹤》收此詩，題作《靈巖廣化寺》，「戶窗間」作「戶窗前」，今刪彼存此。", "）（此詩見道光甲辰年侯官嚴鴻謨校刊《周太朴詩》。", "按詩集原爲明徐𤊹興公所編，嚴刊本於徐編增詩二首，此即其中一首，云據《莆風清籟集》增。", "又按：此詩《全唐詩》僅存「白日纔離東海底，清光先照戶窗間」兩句，此則其全璧也。", "）。"]}