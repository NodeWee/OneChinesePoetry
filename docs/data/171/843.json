{"author": "張祜", "period": "唐", "type": "诗", "title": "投魏博李相國三十二韻", "paragraphs": ["天意兆昇平，忠良自間生。", "二年移四鎮，一夜破重城。", "白刃來臨敵，青油引出京。", "指途諳老馬，望海哂長鯨。", "國用鞭頭筭，軍機帳下萌。", "王師初戮力，賊將首推誠。", "鼎鼐傳家世，藩隅易弟兄。", "風雲將氣合，才命與時幷。", "咳唾收齊土，瘡痍肓蔡甿。", "指撝從上策，談笑賴高情。", "發號方迴踵，歸農務散兵。", "紫微纔近侍，彤矢又專征。", "曲直須繩準，幽深藉鏡明。", "曉江流汗漫，秋華聳崢嶸。", "士勇思陳力，兒啼畏道名。", "文王開卦兆，武帝下星精。", "遠寄恩彌厚，深欺敵不勍。", "儉風敦制度，和氣茂逢迎。", "畫障朱軒設，蠻刀粉壁橫。", "木魚連錀動，金獸齒環獰。", "舞席宮鬃出，賓盤海饌盈。", "繡蹄紅毬臥，花領紫絛縈。", "鵷鷺初移府，熊羆夜烈營。", "（「烈」，嚴疑當作「列」。", "）濟河無反顧，當陣必前行。", "野迥朱旗卜，霜乾翠幕輕。", "角吹寒日色，槍揭暑雷聲。", "甯越身猶賤，馮煖膽未呈。", "貴門心強迹，賢路力何爭。", "閟手從拋劒，愁腸却賴觥。", "寧依劉表死，不接賈充榮。", "阻轍羞偏轂，蟠泥渴一泓。", "應憐望塵眼，歧路拜雙旌。"]}