{"author": "佚名", "period": "唐", "type": "诗", "title": "謁法門寺真身五十韻（伯三四四五）一首", "paragraphs": ["瞻禮喜成悲，傷着（嗟）不遇師。", "矌因修曩劫，火寂掩俱尼（尸）。", "神光分皎皎，雁塔起巍巍。", "弘願無偏儻，從後請不疑。", "人天重敬禮，神鬼悉交馳。", "入海人難覩，騰波世莫窺。", "供僧添聖福，稱象等毫釐。", "鐵網牽沙岸，金甌出水湄。", "輪王欣却得，將帥盡忘疲。", "震日國絕大，岐陽地不卑。", "累朝曾出現，近代盛修持。", "萬遍磨不磷，千回湼不緇。", "任從將火試，幾見陷金錘。", "皓色豈能幷，晶光盡總虧。", "真身無點𭼩（黶），珪璧有瑕雌（疵）。", "安福樓前現，天涯海畔知。", "懿宗親禮處，軍（君）主見同時。", "截舌還能語，剜精復舊肥。", "石光呈瑞質，木有寶燈儀。", "塔主重修建，檀那各捨資。", "才興運人力，早已感神祇。", "一夜風雷吼，五更砂石吹。", "不勞人力置，自有聖賢爲。", "海得龍王護，藥叉將主司。", "聖燈瞻處有，光相應心祈。", "鼓樂喧天地，幡花海路歧。", "秦王偏敬仰，皇后重心慈。", "禮佛躬親到，齋僧偏極綏。", "教坊呈御製，內外奏宮詞。", "馬壯金鞍促，人輕玉勒移。", "到來心躍躍，回首意遲遲。", "睿旨遥瞻禮，皇情雅合規。", "只凴香火力，消得國家危。", "禱祝風（烽）煙息，猶希稼穡滋。", "金經雕豈易，寶偈顯難思。", "工匠勞心力，宸聰亦手胝。", "衆緣沾士庶，萬卷放僧尼。", "芝草生高壠，醴泉清滿池。", "紅霓呈瑞色，白鶴唳嘉奇。", "真相非生滅，凡情每自欺。", "茫茫迷旨趣，劫劫擬何之。", "達即全無體，玄微只在茲。", "縱饒心稍轉，又被業追隨。", "願智應難滿，勝絕寧每期。", "不言同哽虎，罕遇䫉（類）盲龜。", "像法承衣蔭，聲光以漸衰。", "盛筵難際會，逢善莫推辭。", "學寡漸黃絹，才荒誤色絲。", "感恩頻灑淚，泣諷五言詩。", "。"]}