{"author": "武元衡", "period": "唐", "type": "诗", "title": "寒食下第簡長安故人", "paragraphs": ["寒食都人重勝遊，相如獨自閉門愁。", "嘗聞婁護因名達，君試將余問五侯。", "（見《永樂大典》卷三○○五「九真」「人」字（五函四十二冊）。", "按詩共二首，其一五言四句，《全唐詩》卷三百十七載之，其二即此詩。", "）（《古今歲時雜詠》卷十一收此詩，前爲五言四句，後爲七言四句，與《大典》同。", "疑原詩應爲雜言體一首。", "《全唐詩》卷三一七錄作五絕，似沿《萬首唐人絕句》卷十四，題作《寒食下第》，錄如次：「柳挂九衢絲，花飄萬家雪。", "如何憔悴人，對此芳菲節。", "」《古今歲時雜詠》「萬家」作「萬里」，「人」作「客」。）"]}