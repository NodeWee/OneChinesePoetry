{"author": "李夷鄴", "period": "唐", "type": "诗", "title": "獻詩（題擬）", "paragraphs": ["偶憶昔年逢上巳，輕舟柳岸宴羣臣。", "人間蹇薄時提歎，天上風光日日新。", "玉帛已來諸國瑞，瑤池固有萬年春。", "賦詩飲酒平生事，腸斷金門願再親。", "（見《江南餘載》卷下。", "）（《江南餘載》：李夷鄴者，前唐諸孫，嗜酒不羈。", "保大初，以宗室賢才拜正卿，累經左降，逾年輒復舊官。", "元宗上巳開宴，夷鄴不在召中，乃獻詩曰云云。", "上賜御札曰：「我家有外狂宗正，快哉！」）。"]}