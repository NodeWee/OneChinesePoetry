{"author": "宋之問", "period": "唐", "type": "诗", "title": "嵩南山九里舊鵲村作", "paragraphs": ["弊廬接箕潁，北望嵩山隅。", "兹嶺雄且秀，綵翠橫天衢。", "家世事靈嶽，嵒棲安敢渝。", "從俗因迹化，歸静知心愚。", "上違先人訓，下憐菲薄軀。", "自問何功業，謬與賢俊俱。", "執覊翊龍羽，秉筆遊鴻都。", "尸禄負諸己，日使田園蕪。", "常恐白雲意，溘盡黃埃塗。", "妙年負恩德，欲去何踟蹰？明主本尚道，黃屋均蓬壺。", "飲惠可冥分，歸事燒金鑪。", "（此詩見《永樂大典》卷三五八○「九真」「村」字「舊鵲村」條。", "〖五函五十冊〗）。"]}