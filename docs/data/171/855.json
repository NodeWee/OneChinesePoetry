{"author": "張祜", "period": "唐", "type": "诗", "title": "敍詩", "paragraphs": ["二雅泄詩源，滂滂接漣漪。", "宣尼昔道{卄/氵史}，豁豁無阻疑。", "小開作涇港，大漲爲塘陂。", "可令萬頃澄，可使百派支。", "生民苟灌溉，九穀長蕃滋。", "何意束晳徒，《補亡》輒繼之。", "安知去聖遠，立旨無乖隳。", "五言起李陵，其什傷遠離。", "雄材耻小用，屬詠隅成規。", "後時班婕妤，團扇託憂悲。", "枚情既云妙，蔡韻肯容卑。", "建安陳思王，龍變五不知。", "劉楨骨氣真，王粲文質奇。", "阮公先興亡，陸氏以才推。", "雅怨止潘子，高摽存左思。", "延年得殊致，靈運拔英姿。", "沈侯美玉蘊，謝守文錦摛。", "江詞騁奇妙，鮑趣出孤危。", "飄飄喜澤翁，於在務脫遺。", "陳隋後諸子，往往沙可披。", "拾遺昔陳公，强立制頹萎。", "英華自沈宋，律唱{牙丿=丶}相維。", "其間豈無長，聲病爲深宜。", "江寧王昌齢，名貴人可垂。", "波瀾到李杜，碧海東瀰瀰。", "曲江兼在才，善奏珠纍纍。", "四面近劉復，遠與何相追。", "邇來韋蘇州，氣韻甚怡怡。", "伶倫管尚在，此律誰能吹。"]}