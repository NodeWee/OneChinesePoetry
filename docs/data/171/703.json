{"author": "韋綬", "period": "唐", "type": "诗", "title": "郡治樓望黃山", "paragraphs": ["郡齋北望春光好，平楚無雲秋望寬。", "清氣爽時塵外見，碧煙飛處静中看。", "争高千仞山皆讓，並秀三峯色也寒。", "莫怪寓名同嶽號，暫圖瞻眺近長安。", "（見康熙十八年閔嗣撰《黃山志定本》卷六，書刻於乾隆間。", "）（〖1〗詩後原附按語：「汪晉穀云：唐有兩韋綬，一德宗朝翰林學士，一穆宗朝吏部尚書。", "以《石門巖志》辨之，當是德宗朝者。", "」〖2〗望按：《金石萃編》卷八十有「華陰縣令韋綬」題名，次「檢校水部員外郎崔熲」題名後。", "韋綬題名下刻「貞元元年二月六日記」九字。", "）。"]}