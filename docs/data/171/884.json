{"author": "盧肇", "period": "唐", "type": "诗", "title": "綠陰亭", "paragraphs": ["亭邊古木晝陰陰，亭下寒潭百丈深。", "黃菊近連陶令宅，青山遙負（一作「償」）向平心。", "人歸別浦村煙斂，魚躍澄波檻水沈。", "更愛玉琴調惠政，爲君登此一開襟。", "（按《全唐詩》止有前四句，今從《臨江府志》錄全。", "）（《全唐詩續補遺》卷十據《隆慶臨江府志》卷十三收此詩，題下注：「在新喻縣右，俯臨袁江。", "」「亭邊」作「亭間」，「百丈」作「百尺」，「近連」作「舊連」，「向平」作「子平」，「檻水」作「檻影」。", "今刪彼存此。", "）。"]}