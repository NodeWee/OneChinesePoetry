{"author": "張祜", "period": "唐", "type": "诗", "title": "丹陽新居四十韻", "paragraphs": ["不出丹陽郭，茅簷寄北偏。", "四隅疎積潦，萬頃控平田。", "地勢金陵豁，灣形珥瀆連。", "路分南畝上，山映後湖邊。", "故國心殊阻，新池手強穿。", "閑吟招隱詠，靜賦篤終篇。", "大樹應徒爾，高門亦偶然。", "孤雲出小嶼，侶鶴下遼天。", "早巿歸人語，昏亭醉客眠。", "五更衘月岸，一宿渡江舡。", "雪旦飛瓊圃，花時麗錦川。", "茅峯遙自對，練水曲相㳂。", "夜出澤頭火，晴昏巷裏煙。", "人情嗤散漫，鳥性樂暄妍。", "夏菓垂簪上，春農起面前。", "竹欄隈杳嫋，藤杖決潺湲。", "不忝端居勝，何妨病者便。", "水軒斜浸柳，風檻散披蓮。", "接壤重崗抱，坯沙淺洞延。", "外瞻羣嶺拔，中坐兩崖顛。", "峻面嶙岣甃，崇臺碨礧填。", "小橋深宛宛，新瀑下涓涓。", "架俯薔薇立，籬因枳殻編。", "何當把牙筭，祇是躡苔錢。", "勃窣松栽短，尖纖石筍圓。", "綠含山桂潤，紅綻海棠鮮。", "枕上看羈䩡，門前見着鞭。", "闌珊棊未畢，撥剌釣初牽。", "塵尾曾無謂，猪肝是不緣。", "坐甘塵外老，來幸酒中仙。", "潘岳因成賦，楊雄便草《玄》。", "散襟梳短髪，揭指上遊絃。", "粗可迴車馬，聊堪駐旆旃。", "藉莎慙異席，折筍俟加籩。", "哭地心知矣，儒家分已焉。", "窮猿半啼嘯，病鶴欲飛眠。", "授籙陶貞白，留齋竺法乾。", "觀心知不二，叩齒問羅千。", "帝里思徒切，家山望益懸。", "閶門不可上，西恨涕漣漣。"]}