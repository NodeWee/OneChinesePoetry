{"author": "丁儒", "period": "唐", "type": "诗", "title": "歸閒詩二十韵", "paragraphs": ["漳北遥開郡，泉南久罷屯。", "歸尋初旅寓，喜作舊鄉鄰。", "好鳥鳴簷竹，村黎愛幕臣。", "土音今聽慣，民俗始知淳。", "烽火無傳警，江山已淨塵。", "天開一歲暖，花發四時春。", "雜卉三冬綠，嘉禾兩度新。", "俚歌聲靡曼，秫酒味溫醇。", "錦苑來丹荔，清波出素鱗。", "芭蕉金剖潤，龍眼玉生津。", "蜜取花間[露]（液），柑藏樹上珍。", "醉宜藷蔗瀝，睡穩木棉[茵]（溫）。", "茉莉香籬落，榕陰浹里闉。", "雪霜偏避地，風景獨推閩。", "辭國來諸屬，於兹締六親。", "追隨情語好，問餽[歲]（幾）時頻。", "相訪朝和夕，渾忘越與秦。", "功成在炎域，事定有閒身。", "詞賦聊酬和，才名任隱淪。", "呼童多種植，長是此方人。"]}