{"author": "張祜", "period": "唐", "type": "诗", "title": "吳中懷古十六韻", "paragraphs": ["萬里江連蜀，千山水占吳。", "地形分楚塞，舟路控閩隅。", "西北京華遠，東南王氣無。", "未爲勾踐入，先是子胥殂。", "國破重泉恨，天迷兆庶乎。", "黑煙宗廟廢，紅艷美人駈。", "舊戰儲宮盡，新加太宰誅。", "拆言江北死，羞面角東途。", "假僨屍猶泊，教懸骨未枯。", "墮釵殘玉鷰，穿墓得金鳧。", "苑樹深行鹿，閶門逈噪烏。", "夜陰生越絕，秋色遍姑蘇。", "羣邑空遺跡，山川是廢圖。", "六朝人已去，三國事應殊。", "欲下金陵泣，還爲建業吁。", "傷心此時意，狂乞賴麻襦。", "（本卷均見南宋蜀刻本《張承吉文集》卷九。", "）。"]}