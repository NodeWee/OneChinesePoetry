{"author": "丁儒", "period": "唐", "type": "诗", "title": "冬日到泉郡次九龍江與諸公唱和[十三韻]", "paragraphs": ["迢遞千重險，崎嶇一路通。", "山深迷白日，林冬豁蒼穹。", "正值嚴冬際，渾如春晝中。", "泉醴開名郡，江清穩臥龍。", "天涯寒不至，地角氣偏融。", "橘列丹青樹，槿抽錦繡叢。", "秋餘甘菊艷，歲迫麗春紅。", "麥隴披藍遠，榕庄拔翠雄。", "減衣遊別塢，赤脚走邨童。", "日出喧鳥鵲，沙晴落雁鴻。", "池澌含晚照，嶺黛徹寒空。", "風景無終始，乾坤有異同。", "但思鄉國迥，薄暮起心[忡]（冲）。", "（以上二詩見《漳州府志》引《白石丁氏譜》。", "二詩據清刻《白石丁氏譜》校改。", "）。"]}