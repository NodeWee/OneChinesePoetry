{"author": "溫翁念", "period": "唐", "type": "诗", "title": "五言同韋子斿神泉詩", "paragraphs": ["聞君泉壑幽，俯裂頻陽趾。", "及我性情狎，遥輕武陵涘。", "欿窞明月制，沮𣹤涼風起。", "朋來想辟雝，日去疑濛汜。", "列坐殊滿腹，揚清非洗耳。", "髣髴參石斿，淡焉適真理。", "（見《金石萃編》卷六十一。", "）（〖1〗此詩列尹元凱詩刻之後，署作者之名曰「左司郎中溫翁念字敬祖」，書者亦爲尹元凱。", "據《新唐書》卷七十二中《宰相世系表》載翁念爲彦博之孫，官大僕少卿。", "此碑署銜左司郎中，蓋武后垂拱間仕歷也。", "）。"]}