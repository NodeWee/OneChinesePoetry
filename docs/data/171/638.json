{"author": "權澈", "period": "唐", "type": "诗", "title": "琵琶泓石壁詩刻（按《山西通志》《山右金石記》卷九著錄《》，謂「詩七古一首，見《鳯臺縣志》。」檢《全唐詩》無考卷有權澈五言《題沈黎城》一首。此七古《琵琶泓詩》，蓋未收。）", "paragraphs": ["咨予白髪年，始佐丹水曲。", "夙願解塵組，幸兹洗煩欲。", "琵琶翠泓湛且清，屏風畫壁勢相迎。", "檉柏颼飀雜風雨，龜龍睗睒游虛明。", "北行七里有靈跡，潭中聖字看歷歷。", "一符君德應明時，一契吾真誓幽適。", "由來此泓□□傳，今夕覩之信可憐。", "夷猶頓使宦積薄，日暮濯纓心浩然。", "（見乾隆四十八年官刊本《鳯臺縣志》卷十七）（此詩又見胡聘之《山右石刻叢編》卷七，詩題作《琵琶泓作幷序》。", "詩前有序，錄如次：「予頃嘗秉憲，負譴而遷，才散數奇，屢移邦國。", "爰初至止，即聞有兹勝，迨今一游，果覯殊絕。", "澄灣納溜，激射成雷，峭壁迴景，周流如畫，嘉木潛鱗，又不可名也。", "北去七里復有石潭焉，潭中有聖字，了了可覩，峰巒相屬，宛似屏障。", "閒行其中，潛洞幽窟，信爲靈異。", "予超然有獨往之意，而賦是詩。", "」詩中有二處稍異。", "第六句「相迎」作「相適」，疑誤。", "第十五句琵琶泓石壁詩刻「宦積」作「宣清」，疑原應作「宦情」。", "）（〖1〗《鳯臺縣志》〖姚學甲等纂修〗卷十九《輯錄部》謂：「唐清九壁詩序石刻在琵琶泓，朝議大夫高平郡別駕權澈詞，錢塘縣尉瑯琊王紓書，天寶五載夏五月二十日。", "從末行逆讀自序，其秉憲被譴，來佐丹曲，訪兹勝遊，詩字俱佳。", "考天寶五載、元宗丙戌。", "權澈名，新舊《唐書》俱不載。", "權氏，《宰相世系表》及姓族諸書並無其人，或非天水一族也。", "郡人王紓，想以瑯琊地望而係之。", "」）。"]}