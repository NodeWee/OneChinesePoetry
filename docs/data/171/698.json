{"author": "李廓", "period": "唐", "type": "诗", "title": "憶錢塘", "paragraphs": ["往歲東遊鬢未凋，渡江曾駐木蘭橈。", "一千里色中秋月，十萬軍聲半夜潮。", "桂倚玉兒吟處雪，蓬遺蘇丞舞時腰。", "仍聞江上春來柳，依舊參差拂寺橋。", "（見韋莊《又玄集》卷中。", "）（〖1〗陶敏云。", "此詩之頸聯「一千里色中秋月，十萬軍聲半夜潮。", "」張爲《詩人主客圖》取爲趙嘏句，《全唐詩》卷五五○亦收趙嘏句。", "）。"]}