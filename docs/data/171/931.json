{"author": "劉蛻", "period": "唐", "type": "诗", "title": "覽陳拾遺文集（按題下原署名曰「東川觀察判官長沙劉蛻」。）", "paragraphs": ["郪中好事人，家藏君十軸。", "余來多暇日，借得晝夜讀。", "意氣高於頭，冰霜冷人腹。", "就中《大雅》篇，日日吟不足。", "生遇明皇帝，君臣竟不識。", "沉湮死下位，我輩更莫卜。", "射洪客來說，露碑今已踣。", "剜刓存滅半，勢欲入溝瀆。", "寓書託宰君，請爲試摩挃。", "樹之四達地，覆碑高作屋。", "憤君死後名，再依泥沙辱。", "世路重富貴，婉娩好眉目。", "文學如君輩，安得足衣食。", "不死橫路渠，爲幸已多福。", "我有平生心，推殘不局促。", "揖君盛年名，萬鐘何足祿。", "量長復校短，鳧脛不願續。", "悲君淚垂頤，雲山空蜀國。", "（見《永樂大典》卷三一三四「九真」「陳」字「陽子昂」條引《潼川志》〖五函四十四冊〗。", "）。"]}