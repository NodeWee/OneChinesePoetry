{"author": "張祜", "period": "唐", "type": "诗", "title": "投太原李司空", "paragraphs": ["煙塵繞北京，千里動人情。", "位壓中華險，功排上將榮。", "四方分萬石，三鎮擁雙旌。", "大郡爲深寄，河湟仗素城。", "雄才身挺拔，柱石勢映傾。", "霍氏勳元重，胡家正本清。", "殊恩酬義勇，積慶自忠貞。", "海岱乘時出，風雲得氣生。", "虎頭膺將號，龍額擅侯名。", "麴蘗功歸酒，塩梅味到羹。", "碧霄長日路，黃犬少年行。", "號令誅旡軌，觀風審未萌。", "物情周智用，賓禮盡逢迎。", "促座杯心亞，開場鏡面平。", "神隈旗幹動，虎占地衣獰。", "紫綬分排馬，青娥亂替觥。", "魚金垂重獺，羅袖拂毬輕。", "暖閤朝呈簡，深簾夜按笙。", "栖遑窮蔡澤，孱弱病劉楨。", "試暗秦臺下，應迴照膽明。", "。"]}