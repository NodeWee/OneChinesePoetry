{"author": "裴度", "period": "唐", "type": "诗", "title": "廳事之西因依墉壑爲山數仞有懸水焉予理戎之暇聊以息讌此相國張公之所作也緬懷高致時濯塵纓即事寄言而賦斯什", "paragraphs": ["奇峰似天作，半倚增城隅。", "何處通泉脉，潺湲竟朝晡。", "挂石懸一帶，灑荷散千珠。", "固宜賞高人，何爲對武夫？鼓鼙時鏗{言訇}，吏卒亦喧呼。", "愧爾來我所，顧我非爾徒。", "乃是風流相，昔嘗居此都。", "能移造化力，雅與山水俱。", "多慙受成者，得此聊自娛。", "（見《分門纂類唐歌詩》殘本第三冊《天地山川類》卷三十二。", "）。"]}