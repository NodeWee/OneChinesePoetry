{"author": "宇文鼎", "period": "唐", "type": "诗", "title": "惠泉", "paragraphs": ["璞玉耀荆山，山根竇玉泉。", "有聲清出籟，凝色碧於天。", "曉靜微涵日，春晴淺浸煙。", "巖花紅影密，啼鳥下沙壖。", "（見《湖北金石志》。", "）（〖1〗詩末原題「寶曆□年二月廿一日」九字。", "〖2〗《湖北金石志》：「案石碑高二尺四寸，寬三尺一寸，首行書『惠泉』二字，次行漫漶莫辨，當是作詩人姓名。", "中六行行書五律一首云〖詩不重錄〗。", "末行書『寶曆□年二月廿一日』，字徑二寸許。", "案鄭漁仲《金石畧》載荆門軍有宇文鼎《惠泉詩》。", "新舊《唐書》無鼎傳，《全唐詩》亦未之及。", "是刻雖闕其名，然以年號與鄭氏所載證之，詩爲文鼎作無疑。", "唐代詩人湮沒無聞者，正復不少，今荆門象山石壁留此《惠泉》詩刻，以傳文鼎之名，不可謂非幸矣。", "」）。"]}