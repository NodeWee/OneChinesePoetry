{"author": "賈島", "period": "唐", "type": "诗", "title": "紀湯泉", "paragraphs": ["維泉肇何代，開鑿同二儀。", "五行分水火，厥用誰一之。", "在卦得既濟，備象坎與離。", "下有風輪煽，上有雷車馳。", "霞掀祝融井，日爛扶桑池。", "氣殊礐石厲，脉有靈砂滋。", "驪山豈不好，玉環污流脂。", "至今華清樹，空遺後人悲。", "遐哉哲人逝，此水真吾師。", "一濯三沐髪，六鑿還希夷。", "伐毛返骨髓，髪白令人黟。", "十年走塵土，負我汗漫期。", "再來池上遊，觸熱三伏時。", "古寺僧寂寞，但餘壁上詩。", "不見題詩人，令我長嘆咨。", "（見康熙十八年閔麟嗣撰《黃山志定本》卷六，乾隆間刊印。", "此詩承儀徵吳白匋先生見告。", "）。"]}