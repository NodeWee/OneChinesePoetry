{"author": "宋之問", "period": "唐", "type": "诗", "title": "早春泛鏡湖", "paragraphs": ["漾舟喜湖廣，湖廣趣非一。", "愉目野載蕪，清心山更出。", "孤烟晝藏火，薄暮朝開日。", "但愛春光遲，不覺舟行疾。", "歸雁空間盡，流鶯花際失。", "遠情自此多，景霽風物和。", "蘆人收晚釣，棹女弄春歌。", "野外寒事少，湖間芳意多。", "雜花因爛熳，暄柳日逶迤。", "爲客頓逢此，於思柰若何？（此詩見《永樂大典》卷二二六七「六模」「湖」字「鏡湖」條。", "〖二函二十冊〗）。"]}