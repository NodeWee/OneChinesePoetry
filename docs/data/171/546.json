{"author": "宋之問", "period": "唐", "type": "诗", "title": "過中書元舍人山齋", "paragraphs": ["元侯松子賓，寓此掖垣職。", "移疾多暇豫，孤齋恣閑息。", "修逕接大野，重巒跨南北。", "具物芬榮時，登攀各可極。", "林間百鳥變，郊外千花織。", "秦嶺似雲橫，周原如黛飾。", "洛中昔遊衍，常聞故園憶。", "清言盡場圃，嘉話數耘植。", "夢想恒載馳，松篁若舊識。", "酒情忽無限，琴意忻有得。", "更閱青谿詩，逾勵丹霞食。", "貴者日已遠，幸君惠容色。", "朅來休潁陽，任予孤且直。", "（同前見《大典》卷二五三九。", "）。"]}