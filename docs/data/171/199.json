{"author": "劉知幾", "period": "唐", "type": "诗", "title": "次河神廟虞參軍船先發余阻風不進寒夜旅泊（斯二七一七下同）", "paragraphs": ["朝謁馮夷詞（祠），夕投投孟津渚。", "風長川淼漫，河闊舟容與。", "迴首望歸途，連山曖相拒。", "落帆遵逈岸，輟榜依孤嶼。", "復值驚彼（波）息，戒徒候前侶。", "川路雖未遙，心期頓爲阻。", "沉沉落日暮，切切涼飈舉。", "白露濕寒葭，蒼烟晦平楚。", "啼猿響巖谷，淚鶴聞河溆。", "此時懷故人，依然愴行旅。", "何當欣既覯，鬱陶共君敍。"]}