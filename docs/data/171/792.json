{"author": "張祜", "period": "唐", "type": "诗", "title": "秋日宿簡寂觀陸先生草堂", "paragraphs": ["紫霄峯下草堂仙，千載空梁石磬懸。", "白氣夜生龍在水，碧雲秋斷鶴歸天。", "竹廊影過中庭月，松檻聲來半壁泉。", "明日又爲浮世恨，滿山行路夢依然。", "（見《吉石庵叢書》本陳舜俞《廬山記》卷四，題作《簡寂觀》，「空梁」作「空遺」，「竹廊」作「空遺」，「竹廊」作「竹房」，「鑾過」作「影占」，「行路」作「徒積」。", "）。"]}