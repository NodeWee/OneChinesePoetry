{"author": "馬雲奇", "period": "唐", "type": "诗", "title": "懷素師草書歌", "paragraphs": ["懷素才年三十餘，不出湖南學草書。", "大夸羲獻將齊德，功比鍾繇也不如。", "疇昔闍梨名蓋代，隱秀於今墨池在，賀老遥聞怯後生，張巔（顛）不敢稱先輩。", "一昨江南投亞相，盡日花堂書草障，含毫勢若斬蛟龍，㭫（握）管還同斷犀象。", "興來索筆縱橫掃，滿坐詞人皆道好。", "一點三峯巨石懸，長畫萬歲枯松倒。", "叫噉（喊）忙忙禮不拘，萬字千行意轉殊。", "紫塞傍窺鴻雁翼，醒前猶自記華章，醉後無論絹與牆，眼看筆掉頭還掉，只見文狂心不狂。", "自倚能書堪入貢，一盞一回捻筆弄，壁上颼颼風雨飛，行間屹屹龍蛇動。", "在身文翰兩相宜，還如明鏡對西施。", "三秋月澹青江水，二月花開綠樹枝。", "聞到懷書西入秦，客中相送轉相親；君王必是收狂客，寄語江潭一路人。"]}