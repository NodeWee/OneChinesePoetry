{"author": "于德晦", "period": "唐", "type": "诗", "title": "歙郡有黃山樓北瞰黃山山勢中拆若巨門狀因題一絕", "paragraphs": ["黟峰翠色自天流，直下青冥豁素秋。", "閒倚朱欄頻北望，只宜名作巨門樓。", "（〖1〗詩見康熙十八年閔麟嗣撰《黃山志定本》卷六，乾隆間刊刻。", "此詩承儀徵吳白匋先生見告。", "按原志附注曰：「程弘志云：按《一統志》：刺史有從兄棄官學道，號於方外，刺史爲築室於問政山，山始名問政。", "」望按：《金石萃編》卷八十有于德晦題名，在李虞仲題名之左，曰「監察御史于德晦」，題名後紀「大中六年三月廿四日」云云。", "又《長安志》務本坊有左散騎常侍于德晦宅。", "〖大興徐松撰《唐兩京城坊考》卷二所記同〗）。"]}