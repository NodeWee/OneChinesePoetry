{"author": "楊泰師", "period": "唐", "type": "诗", "title": "夜聽擣衣詩", "paragraphs": ["霜天月照夜河明，客子思歸別有情。", "厭坐長宵愁欲死，忽聞鄰女擣衣聲。", "聲來繼續因風至，夜久星低無暫止。", "自從別國不相聞，今在他鄉聽相似。", "不知綵杵重將輕，不悉青砧（一作「碪」）平不平。", "遙憐體弱多香汗，預識更深勞玉腕。", "爲當欲救客衣單，爲復先愁閨閣寒。", "雖忘容儀難可問，不知遙意怨無端。", "寄異土兮無新識，想同心兮長歎傦。", "此時獨自閨中聞，此夜誰知明眸縮。", "憶憶兮心已懸，重聞（一作「閉」）兮不可穿。", "既將因夢尋聲去，只爲愁多不得眠。", "（詩見金毓黻撰集《渤海國志長編》卷十八引《經國集》十三。", "）。"]}