{"author": "佚名", "period": "唐", "type": "诗", "title": "晚秋覊情", "paragraphs": ["悄焉獨立思疇昔，忽爾傷心泪旋滴。", "常時遊涉事文華，今日覊縲困戎敵。", "知音好識竟何在，黯然已矣山河隔，吊影慙魂嗟一身，夕往朝朝（來）絕三益。", "非論邂逅離朋友，抑亦淪濟彫羽翮。", "自憐銷瘦衣漸寬，誰念恓惶心轉窄。", "近來殊俗盈衢路，尚見蒿萊遍街陌，屋宇摧殘無箇存，猶是唐家舊踪跡。", "城邊谷口色蒼茫，木落霜飛風析（淅）瀝。", "凌晨煞氣半天紅，薄暮寒雲滿山白。", "覊紲時深情憤怒，漂泊鄉遥心感激。", "不憂懦節向戎夷，只恨更長愁寂寂。"]}