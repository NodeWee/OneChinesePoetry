{"author": "李涉", "period": "唐", "type": "诗", "title": "杪春再遊廬山（吳汝煜、胡可先云此詩爲涉兄李渤作，見《唐才子傳校箋》卷五。）", "paragraphs": ["二十七年別，煙雲如昨辭。", "偶逢行春日，得遂歸山期。", "曉駕出湓城，晚會東林師。", "巡廊閱衆院，遍讀新舊詩。", "蕭魏故已塵，符楊亦川馳。", "拂牀歸塵壁，再覔舊遊詩。", "南訪靜（應作「靖」）節居，石臺有遺基。", "紅葩列澗艷，碧蔦懸林絲。", "迢遞二霄峯，晴雲間出危。", "壇空仙馭遠，谷斷啼猿悲。", "白鹿舊洞門，五老東一枝。", "當時手結茅，聚族長在玆。", "孫姪皆後來，非我昔所知。", "生爲前世翁，安得不涕垂？白髪唯兩人，形骸久支離。", "雖同故山會，草草如路歧。", "惆悵塵中身，何由重來斯。", "無令誚余者，更效《北山移》。", "（見《分門纂類唐歌詩》殘本第二冊《天地山川類》卷二十二。", "）。"]}