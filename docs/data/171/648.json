{"author": "楊泰師", "period": "唐", "type": "诗", "title": "奉和紀朝臣公咏雪詩", "paragraphs": ["昨夜龍雲（一作「樓」）上，今朝鶴雪新。", "祇（一作「怪」）看花發樹，不聽鳥驚春。", "迴影疑神女，高歌似郢人。", "幽蘭難可繼，更欲效而嚬。", "（同前引《經國集》十三。", "）（按《續日本紀》云：「寶字三年正月，大保藤原惠美朝臣押勝安蕃客於田村第，當代文士賦詩送別，副使揚泰師作詩和之。", "」寶字，系日本淳仁天皇年號，即天平寶字。", "天平寶字三年，當唐肅宗乾元二年，渤海文王大興二十二年。", "）。"]}