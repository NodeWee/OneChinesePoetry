{"author": "佚名", "period": "唐", "type": "诗", "title": "夢到沙州奉懷殿下", "paragraphs": ["一從淪陷自天涯，數度恓（原作「栖」）惶怨別家。", "將謂飄零長失路，誰知運合至流沙。", "浪漫有幸達人主，惟恨天才遇尚賒。", "日夕恩波沾雨露，縱橫顧盼益光華。", "光華遠近誰不羨，常思刷羽摶風便。", "忽使三冬告別離，山河萬里誠難見。", "昨來魂夢傍陽關，省到敦煌奉玉顏。", "舞席歌樓似登陟，綺筳花柳記躋攀。", "總緣宿昔承言笑，此夜論心豈蹔閑。", "睡裏不知迴早晚，覺時只覺泪斑斑。"]}