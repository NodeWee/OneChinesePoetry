{"author": "雍陶", "period": "唐", "type": "诗", "title": "送友人罷舉歸東海", "paragraphs": ["滄滄天塹外，何島是新羅？", "舶主辭蕃遠，碁僧入漢多。", "海風吹白鶻，沙日曬紅螺。", "此去知提筆，須求利劍磨。", "（見韋莊《又玄集》卷下。", "熊飛云《全唐詩》卷五三一收此爲許渾詩。", "今檢《文苑英華》卷二八○收此爲許詩，而許渾自書之烏絲欄詩真蹟及席刻本《丁卯詩集》、《四部叢刊》影宋鈔《下卯集》中皆無此詩。", "應爲誰作，尚難斷定。", "）。"]}