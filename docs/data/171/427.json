{"author": "陳元光", "period": "唐", "type": "诗", "title": "漳州新城秋宴", "paragraphs": ["地險行臺壯，天清景幕新。", "鴻飛青嶂杳，鷺點碧波真。", "風肅天如水，霜高月散銀。", "嬋娟争潑眼，廉潔正成隣。", "東湧滄溟玉，西呈翠巘珍。", "畫船拖素練，朱榭映紅雲。", "琥珀盃方酌，鮫綃席未塵。", "秦簫吹引鳯，鄒律奏生春。", "縹{糹耳少}纖歌遏，婆娑妙舞神。", "會知冥漠處，百怪惱精魂。"]}