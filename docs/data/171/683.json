{"author": "胡証", "period": "唐", "type": "诗", "title": "汝州北樓晚望少室詩", "paragraphs": ["峭拔烟雲外，雄居造化工。", "三山慙海上，五嶽讓天中。", "翠積當華甸，騰標占太空。", "周臨萬里暮，猶掛夕陽紅。", "（見《槐廬叢書》《金石錄補》。", "）（〖1〗葉九來《金石錄補》卷十九《唐胡証題少室詩》跋尾：「右唐檢校祠部員外郎胡証《汝州北樓晚望少室詩》，詩云〖不重錄〗。", "永貞元年仲夏記。", "按新舊《書·證傳》皆云貞元中登第，繇渾瑊舉爲從事，自殿中侍御史爲韶州刺史而已。", "據此碑。", "先爲祠部員外郎，可以補史之闕漏。", "」）。"]}