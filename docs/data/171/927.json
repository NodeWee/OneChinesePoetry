{"author": "魏璞", "period": "唐", "type": "诗", "title": "題舜山後牛跡石", "paragraphs": ["耕鑿連雲磴，蹄痕見福衡。", "泣天伸養志，喘月藉留名。", "紀鳯儀同美，歌麟趾歧榮。", "勝遺方寸地，風動後人耕。", "（以上三詩均見《江上詩鈔》卷一。", "）（望按：顧季慈心求輯《江上詩鈔》卷一收魏璞詩五首，其一《奉和皮襲美悼鶴》，其二《又奉和襲美一首》。", "二詩《全唐詩》收之，惟「璞」作「朴」。", "小傳云：「魏朴字不琢，毘陵人。", "詩二首。", "」又按《全唐詩》皮日休卷有《五貺詩》幷序。", "序云：「毘陵處士魏不琢，氣真而志放，居毘陵凡二紀，閉門窮學」云云。", "又有《寄毘陵魏處士朴》一首，他詩詩題又有「毘陵魏不琢處士」之語。", "又《全唐詩》陸龜蒙卷有《奉和襲美目前魏處士五貺詩》及《和襲美寄毘陵魏處士朴》等詩，可相參閱。", "）。"]}