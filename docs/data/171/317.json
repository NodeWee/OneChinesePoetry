{"author": "馬雲奇", "period": "唐", "type": "诗", "title": "白雲歌（予時落殊俗隨蕃軍望之感此而作）", "paragraphs": ["遥望白雲出海灣，變成萬狀須臾間。", "忽散鳥飛趁不及，唯只清風隨往還。", "生復滅兮滅復生，將欲凝兮旋已征；因悟悠悠寄寰宇，何須擾擾徇功名。", "滅復生兮生復滅，左之盈兮右之缺；從來舉事皆爾爲，何不含情自怡悅。", "殊方節物異長安，盛夏雲光也自寒。", "遠戍只將煙正起，橫峰更似雪猶殘。", "白雲片片映青山，白雲不盡青山盡。", "展轉霏微度碧空，碧空不見浮雲近。", "漸覺雲低駐馬看，聯綿縹渺拂征鞍。", "一不一兮幾紛紛，散不散兮何漫漫。", "東西南北□□馳，上下高低恣所宜。", "影碧池冰螢□底，光浮綠樹霰凝枝。", "欲謂白雲必從龍，飛來飛去龍不見；欲謂白雲不從龍，乍輕乍重誰能變。", "一重未過一重摧，一畔縈巖一畔開。", "欒巴𠹀（噀）酒應隨去，子晉吹笙定伴來。", "披襟引袖遽迎風，欲□吹雲置袖中；雲飛入袖將爲滿，袖卷看雲依舊空。", "雷殷殷兮雨曚曚，成陰澗下雲之功。", "倏然雲晴銷四極，所潤寧知白雲力。", "大賢濟世徒自勞，一朝運否誰相憶。", "不知白雲何所以，年年歲歲從山起；雲收未必歸石中，石暗翻埋在雲裏。", "世人遷變比白雲，白雲無心但氛氳。", "白雲生滅比世人，世人有心多苦辛。", "旋生旋滅何窮已，有心無心只如此。", "當須體道有貞素，不用浮榮說非是。", "望白雲，白雲遼亂滿空山，高低賦象非情欲，余遂感之心自閑。", "望白雲，白雲天外何悠揚，既悲出塞復入塞，應亦有時還帝鄉。"]}