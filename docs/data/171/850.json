{"author": "張祜", "period": "唐", "type": "诗", "title": "獻太原裴相公三十韻", "paragraphs": ["萬古元和史，功名將相殊。", "英明逢主斷，直道與天符。", "一鏡辭西闕，雙旌鎮北都。", "輪轅歸大匠，劒戟盡洪爐。", "物望朝端洽，人情海內輸。", "重輕毫在手，斟酌斗迴樞。", "邴吉真丞相，陳蕃實丈夫。", "禮賓青眼色，憂國白髭鬚。", "幾賴平中土，長愁入五湖。", "旱苗今雨活，妖沴共風驅。", "料敵窮天象，開邊過地圖。", "黃河歸博望，青塚破兇奴。", "虎豹皆親射，豺狼例手誅。", "坐籌千不失，持鉞四無虛。", "勇義精誠感，溫良美價沽。", "夔龍甘道劣，賈馬分材枯。", "曙色開營柳，秋聲動塞榆。", "縱橫追穴兔，直下灌城狐。", "舉論當前古，推心及後儒。", "風雲如借便，開眼即天衢。", "（本卷均見南宋蜀刻本《張承吉文集》卷第十。", "）。"]}