{"author": "張祜", "period": "唐", "type": "诗", "title": "和岳州徐員外雲夢新亭二十韻", "paragraphs": ["澤國連荒徼，津亭揭上游。", "飛欄控乾馬，却住壓坤牛。", "（「却住」，嚴疑應作「却柱」。", "）滉漭吞何處，青蒼別幾州。", "黑天三伏裏，紅日五更頭。", "樹失湘潭髪，山明楚塞漚。", "舜巡初此去，禹鑿向南休。", "白氣都爲曉，清光別是秋。", "雨行神女過，雲降帝妃遊。", "接鑑凌星斗，褰簾就月鈎。", "草煙凝夜思，花露滴春愁。", "近渚延沙濕，中壖小島浮。", "竹尋諸洞遍，石占一泉幽。", "日復上山頂，波連歸客舟。", "招𩲑宋餘恨，吊死屈何投。", "臣子悲遷斥，王孫念去留。", "林當藏漢道，兵昔益巴丘。", "縛將高皇策，燒舡太祖羞。", "星霜人自變，江漢事長流。", "勝景離方絕，功符坎德優。", "還因望京意，歌詠爲皇猷。"]}