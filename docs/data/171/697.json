{"author": "盧元輔", "period": "唐", "type": "诗", "title": "遊天竺寺", "paragraphs": ["水田十里學袈裟，秋殿千金儼釋迦。", "遠客偏求月桂子，老人不記石蓮花。", "武林山價縣隋日，天竺經文隸漢家。", "苔壁媧皇鍊來處，泐中脩竹掃雲霞。", "（見《兩浙金石志》卷二。", "）（〖1〗石刻詩前原題「大唐杭州刺史盧元輔」九字。", "〖2〗阮元《兩浙金石志》：「右刻在下天竺神尼塔下磨崖，文九行，右行，正書，徑二寸。", "此詩《全唐詩》未載。", "按盧元輔於德宗時自河南縣令除杭州刺史，嘗於武林山作見山亭，見《咸淳臨安志》。", "又《胥山碑銘》，元和十年盧元輔文，王遹書，見《輿地碑目》。", "此疑元和時刻。", "又《陜西通志》云：『盧元輔滑州人，曾爲華州刺史。", "』《郎官石柱題名》有金部郎中盧元輔。", "白樂天有《盧元輔除杭州刺史制》，中云：『嘗守商都，再領京縣。", "』皆其歷官也。", "石本『泐中脩竹掃雲霞』，『泐』字係原刻，『脩竹』二字係改鑿。", "『大唐』二字亦添補。", "《西湖志》作『洞中』，蓋據文理，未見石刻也。", "」〖3〗《杭州府志》引《武林石刻記》：「唐盧元輔《遊天竺詩》，縱一尺八寸，橫二尺，正書，字徑二寸。", "」）。"]}