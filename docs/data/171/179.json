{"author": "崔湜", "period": "唐", "type": "诗", "title": "責躬詩（斯二七一七下同）", "paragraphs": ["嘗聞古人說：「正直神不欺。", "」忠義恆獨守，堅貞每自持。", "効官已十載，理劇猶未期，獄聽除苛慘，刑章息滯疑。", "豈得保世業，諒以答明時；顧無白玉玷，忽負蒼蠅詩。", "扃固（錮）非所恥，幽寃誰爲辭！楚囚應積[□]，秦繫亦銜悲。", "永夜振衣坐，故人不在茲。", "流靈自蕪漫，芳草獨葳蕤。", "日月行無舍，平生志莫追。", "山林如道喪，州縣豈心期？助思紛何在，清神悵不怡。", "自憐暗成事，感歎興此詞。"]}