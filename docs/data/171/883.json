{"author": "盧肇", "period": "唐", "type": "诗", "title": "聳翠峰題石（原注：峯在袁州府城西三十里。）", "paragraphs": ["聳翠峰高千百尺，四時常似莓藍色。", "卓然萬古鎮祗園，世代鬼工驅不得。", "巍巍直上插青天，遠疑似與天相連。", "韎臨下視羣山小，千里平鋪在眼（一作「目」）前。", "藤蔓交加生薜荔，土毛蒼蘚相蒙蔽。", "風翦雲開雨歇時，飛出一山新翡翠。", "日迴影倒落前溪，煙波湛湛浸琉璃。", "更將何物可比類，分明一隻擎天柱。"]}