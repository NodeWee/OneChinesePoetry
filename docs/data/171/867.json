{"author": "許渾", "period": "唐", "type": "诗", "title": "茅山題徐校書隱居", "paragraphs": ["深居四十年，語舊淚潺潺。", "官滿春辭省，兵來夜出關。", "思隨江鶴遠，心寄海鷗閒。", "莫訝頻相訪，前峯似故山。", "（同前。", "）（案唐許渾烏絲欄真蹟，宋岳珂《寶真齋法書贊》著錄之，其跋畧謂「右唐郢州刺史許渾所書烏絲欄詩一百七十一篇真蹟，分上下凡二卷。", "纖組閒錯，辭格華古，筆妙爛然，見爲三絕」云云。", "《橫山草堂叢書》陳慶年跋謂：「用晦真蹟自敍云：『編集新舊五百篇』。", "《全唐詩》編丁卯詩至五百三十餘著，逾於郢州自紀之數，丁卯之詩，宜若一無所遺。", "乃《宣州開元寺贈惟直上人一首》與《茅山題徐校書隱居一首》明載於真蹟中者，即爲《全唐》摭拾所不及。", "」）。"]}