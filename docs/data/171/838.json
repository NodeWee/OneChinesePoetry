{"author": "張祜", "period": "唐", "type": "诗", "title": "寓言", "paragraphs": ["江海一遺叟，塊然窮巷居。", "門前是川陸，反背臥枕袪。", "興來座援琴，忽忽味《關雎》。", "但願致樽酒，豈憂無斗儲。", "野牧亦乘馬，家池還釣魚。", "偶思榮啓期，益喜鬢白初。", "日夕粗充飢，呼兒掇園蔬。", "行登逸民舟，坐愧長者車。", "倐值體中佳，未嘗廢三餘。", "理生且自昧，安忍限衆徂。", "屏迹豈無素，立誠非甚踈。", "杜門草《太玄》，落草賦《子虛》。", "大賈傾十萬，一名終不書。", "小人苟片善，言下輙紀渠。", "不然少年長，百萬看一樗。", "過此任老圃，笑歌立倚鋤。", "道門演空言，未必死錄除。"]}