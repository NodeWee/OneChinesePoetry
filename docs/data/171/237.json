{"author": "高適", "period": "唐", "type": "诗", "title": "奉寄平原顏太守（幷序）", "paragraphs": ["皇皇平原守，駟馬出關東。", "銀印垂腰下，天書在篋中。", "自承到官後，高枕揚清風。", "豪富已低首，逋逃還力農。", "始余梁宋間，甘予（與）[一]麋鹿同。", "散髮對浮雲，浩歌追釣翁，如何顧疵賤，遂肯偕窮通。", "耿介出憲司，慨然見羣公，賦詩感知己，獨立争愚蒙。", "金石誰不仰，波瀾殊未窮；微軀枉多價，朽木慚良工。", "上將拓邊西，薄才忝從戎，豈論濟代心，願効匹夫雄。", "驊騮滿長皂，弱翮依彫籠，行軍動若飛，旋斾信嚴終[二]。", "屢陪投醪醉，竊賀銘山功；雖無汗馬勞，且熟沙塞空。", "去去勿復道，所思積深衷。", "一爲天崖（涯）[三]客，三見南飛鴻，應念蕭關外，飄颻隨轉蓬。", "（[一]依俞校。", "[二]劉云：「嚴助終軍也。", "二人乃漢武帝時文士有武略者。", "蘇東坡詩：一時冠蓋盡嚴終。", "」[三]依劉校。", "）。"]}