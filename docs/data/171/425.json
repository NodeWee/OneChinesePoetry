{"author": "王績", "period": "唐", "type": "诗", "title": "春旦直疏", "paragraphs": ["春夜猶自長，高窗來月明。", "耿耿不能寐，振衣步前楹。", "懷抱蹔無擾，自覺形神清。", "遐想太古事，俯察今世情。", "淳薄何不同，運數之所成。", "歎息萬重隔，已聞晨雞鳴。", "迴看東南隅，□□□□□。", "誰知忘機者，寂泊存其精。", "（見《分門纂類唐歌詩》殘本第一冊《天地山川類》十三頁。", "）（見五卷本《王無功文集》卷二，第十三句「迴看」作「迴首」。", "）。"]}