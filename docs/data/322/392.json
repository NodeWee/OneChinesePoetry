{"author": "劉克莊", "period": "宋", "type": "诗", "title": "昔坡公倅杭有憫囚詩後守杭歲除獄空又和前作廬山吳公前倅後守踐坡補處亦以歲除獄空和坡二詩寄示墨本次韻附諸公後  其一", "paragraphs": ["坡去二百載，尚有遺愛留。", "孤山領衆客，三圄無一囚。", "吳尹學問人，刀筆蓋所羞。", "惓惓民隠瘼，不翅己戚休。", "大意師長公，尚德賤智謀。", "談文及談政，儷美襄與脩。"]}