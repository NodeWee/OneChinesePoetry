{"author": "劉克莊", "period": "宋", "type": "诗", "title": "觀社行", "paragraphs": ["吾家世南折簡呼，有日曷不見子都。", "牽衣况復幼吾幼，閉戶大似愚公愚。", "鮮粧袨服出空巷，鈿車綉轂來塞塗。", "展烏絲欄擁小玉，設錦步障盛綠珠。", "爾時病叟亦隨喜，携添丁郎便了奴。", "非惟兒童競嗤笑，更被傀儡傍揶揄。", "平生不識琥珀枕，况敢擊碎珊瑚株。", "□言香火埒蔣霍，漸覺風俗侔徽衢。", "一國若狂孰醉醒，宋玉奚必譏登徒。", "殺牛欲賽西鄰祭，苦狗翻哂東門儒。", "恍然墮在化人境，又似跳入仙翁壺。", "麟臺學士固窮者，歲晚與婦爭褌襦。", "獨餘太乙舊藜杖，夜窗炯炯供清矑。", "平明踐淖行百里，輕快勿假靈壽扶。", "安石出山不免耳，德公入州破戒無。", "矧君口素銜清議，紛紛諂子愁斧誅。", "如齊而觀竊未喻，或曰有心擊磬乎。", "君如精金豈易鑠，十年風雪慣饕虐。", "粵人自昔尚巫鬼，魯俗何曾廢儺較。", "渠能七步追險韻，聊復一吸空罰爵。", "北風清塵宿泥乾，西日漏光陰雲駮。", "邊頭刁斗幸小休，棚上鼓笛姑同樂。", "苦吟久無王官采，盡言深恐朋友數。", "君豪盛氣欲迴瀾，吾衰袖手觀返壑。", "荔蕉堪薦神送迎，葵棗勿妨農烹剝。", "剛腸憤發論尤健，枵腹冥搜詩轉惡。", "先持一事試靈君，敢問何年相王朴。"]}