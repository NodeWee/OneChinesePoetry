{"author": "劉克莊", "period": "宋", "type": "诗", "title": "三和", "paragraphs": ["花籃果擔更噭呼，巾㡚絢爛車騎都。", "民多逐末少重本，神豈護短仍憑愚。", "厥初捧楬土與木，繼以刀割俄香塗。", "垂旒絕類河求弁，照乘得匪龍獻珠。", "嘗聞鄴令沉巫嫗，未必顧劭資髯奴。", "阮瞻著論現變怪，羅支送客逢揶揄。", "紛紛誅賄及編戶，往往求福于朽株。", "酒肉如山鼓笛譟，塵飛不見四達衢。", "世無孟子衛吾道，河汾先生亦聖徒。", "記蜡之俗通上古，舞雩之詠傳先儒。", "于時遊者未濫觴，操携不過卮與壺。", "廼今城郭盡衣錦，肯信田里寒無襦。", "譬如銀海偶生翳，忽逢金篦爲刮矑。", "又若衆人餔糟醉，壯哉欲以一手扶。", "餘力矢詩來挑戰，邾卑鄫陋素備無。", "明鬼首破異端惑，觀社兼奮直筆誅。", "夜出偏師斫其壘，以杖擊地何神乎。", "摧鋒始欲恣凌鑠，歛兵除戒無暴虐。", "靜思神理幽而玄，孰若孔道昜且較。", "更闌市罷欲棲烏，人出空巷堪羅爵。", "□□□□□□□，饗衆共烹君夫駮。", "□□□□□□□，□□□□□□樂。", "風調已兆王道行，霰集預占祥瑞數。", "先生置之勿復談，遂事往矣舟移壑。", "街頭新醅賤如水，孕魚可鱐蠔可剝。", "祝史懷肉厭苾芬，鄰翁邀飲任草惡。", "獨慙絕唱難追攀，如以美玉博鼠朴。"]}