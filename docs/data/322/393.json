{"author": "劉克莊", "period": "宋", "type": "诗", "title": "昔坡公倅杭有憫囚詩後守杭歲除獄空又和前作廬山吳公前倅後守踐坡補處亦以歲除獄空和坡二詩寄示墨本次韻附諸公後  其二", "paragraphs": ["吾聞霹靂手，刮决靡停留。", "彼哉刑名家，臘晦方報囚。", "烹鮮貴不擾，劾鼠呵可羞。", "恕齋仁滿腔，圄空吏沐休。", "清靜有古意，正大無陰謀。", "乍可免京兆，安能媒蹇脩。"]}