{"author": "劉克莊", "period": "宋", "type": "诗", "title": "五和", "paragraphs": ["少時弓旌頻招呼，北走淮水東陪都。", "行衡周覽楚峰秀，游桂頗笑秦城愚。", "簪山带水雖絕境，羊腸魚腹真畏塗。", "南轅亦涉尉佗境，烏覩所謂陽燧珠。", "何煩安車遣使者，自有弱馬從奚奴。", "豈惟客與賓戲笑，里胥亭長交揶揄。", "曉露自開木槿花，春風不到枯松株。", "東家夫子吾畏友，同時失脚青雲衢。", "居然牽聯入詩社，未肯落托稱酒徒。", "似曾漢廷招兩生，誰謂魯國惟一儒。", "貴重羊裘比蟬冕，夸詫齏甕侔冰壺。", "拂衣久拋青綾被，還珠併却紅羅襦。", "向來泉湧屬文思，老去霧隔觀書矑。", "隨州城堅未易破，南都壁峻那須扶。", "羨君繭紙序遊覽，亦或麈尾談虛無。", "人言名士少實用，天子宰臣未斥誅。", "憐才不勝欲殺者，加罪豈患無詞乎。", "十夫衆口能撓鑠，彼讒譖于蜂蠍虐。", "安知書生事鉛槧，亦若輪人爲軫較。", "殘編尚爾守鐵檠，破硯詎必磨銅爵。", "甫也尤賞白清新，籍輩妄譏愈雜駮。", "機鋒相觸毋庸避，鼓旗傍譟亦一樂。", "識字信爲憂患始，作文尤忌悲哀數。", "暮年已學鷦巢林，徂歲無異蛇赴壑。", "爐中榾柮聊檀欒，門外爆竹任偪剝。", "歸耕何幸逢米賤，息陰本自嫌木惡。", "猶能談笑走詩筒，絕勝辛苦編制朴。"]}