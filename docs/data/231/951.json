{"author": "陸游", "period": "宋", "type": "诗", "title": "丙午初冬得心腹痛疾大下而愈羸耗不支方在告臥燕堂東偏聞民間前一夕被盜者慨然有感", "paragraphs": ["愔愔四壁空，宛宛一室奧。", "雨聲靜更聞，雨氣深不到。", "下簾設紙屏，篝火支藥竈。", "勿言此幽陋，足以養衰眊。", "頗聞閭里間，比夕多狗盗。", "游徼無乃闕，鰥寡將孰告。", "家貧未决去，祿食當念報。", "臥痾疇敢安，起立擲吾帽。"]}