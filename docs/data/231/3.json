{"author": "楊萬里", "period": "宋", "type": "诗", "title": "梅花數枝篸兩小瓷瓶雪寒一夜二瓶凍裂剝出二水精瓶梅花在焉蓋冰結而爲此也", "paragraphs": ["何人雙贈水精瓶，梅花數枝瓶底生。", "瘦枝尚带折痕在，隔瓶照見透骨明。", "大枝開盡花如雪，小枝未開更清絕。", "爭從瓶口迸出來，其奈堪看不堪掇。", "人言水精初出萬壑時，欲凝未凝如凍脂。", "上有江梅花正盛，吹折數枝墮寒鏡。", "玉工割取到人間，琢出瓶子和梅看。", "至今猶有未凝處，瓶裏水珠走來去。", "只愁窗外春日紅，瓶子化作亡是公。"]}