{"author": "陸游", "period": "宋", "type": "诗", "title": "醉歌", "paragraphs": ["往時一醉論斗石，坐人飲水不能敵。", "横戈擊劍未足豪，落筆縱横風雨疾。", "雪中會獵南山下，清曉嶙峋玉千尺。", "道邊狐兔何曾問，馳過西村尋虎跡。", "貂裘半脫馬如龍，舉鞭指麾氣吐虹。", "不須分弓守近塞，傳檄可使腥膻空。", "小冦逋誅六十載，狺狺猘子勢已窮。", "聖朝好生貸孥戮，還爾舊穴去天東。"]}