{"author": "陸游", "period": "宋", "type": "诗", "title": "丙午十月十三夜夢過一大冢傍人爲余言此荆軻墓也按地志荆軻墓蓋在關中感嘆賦詩", "paragraphs": ["采藥遊名山，物外富真賞。", "秋關策蹇驢，雪峽蕩孤漿。", "還鄉忽十載，高興寄遐想。", "夢行河潼間，初日照仙掌。", "坡陀荆棘冢，狐兔伏蓁莽。", "悲歌易水寒，千古見精爽。", "國讎久不復，驚覺泚吾顙。", "何時真過兹，薄酹神所饗。"]}