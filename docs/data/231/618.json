{"author": "陸游", "period": "宋", "type": "诗", "title": "夜夢與數客觀畫有八幅龍湫圖特奇客請予作詩其上書數十字而覺不復能記明旦乃追補之亦彷彿夢中意也", "paragraphs": ["高堂閱畫娱嘉賓，巨幅小卷縱横陳。", "其間一圖最傑作，命意落筆驚倒人。", "奇峰峭立插地軸，飛瀑崩瀉垂天紳。", "壽藤老木幻荒怪，深潭危棧愁鬼神。", "忽然白晝起雷電，始覺異物蟠奫淪。", "陰雲四興誅老魃，甘澍連夕蘇疲民。", "豈惟陂澤苖盡立，已活億萬介與鱗。", "文章與畫共一法，腕力要可回千鈞。", "錙銖不到便懸隔，用意雖盡終苦辛。", "君看此圖凡幾筆，一一圜勁如秋蓴。", "乃知世間有絕藝，天造草昧參經綸。", "吾言未竟且復止，剩發幽奥天公嗔。"]}