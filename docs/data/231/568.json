{"author": "陸游", "period": "宋", "type": "诗", "title": "記夢", "paragraphs": ["夜夢有客短褐袍，示我文章雜詩騷。", "措辭磊落格力高，浩如怒風駕秋濤。", "起伏奔蹴何其豪，勢盡東注浮千艘。", "李白杜甫生不遭，英氣死豈埋蓬蒿。", "晚唐諸人戰雖鏖，眼暗頭白真徒勞。", "何許老將擁弓刀，遇敵可使空壁逃。", "肅然起敬竪髮毛，伏讀百過聲嘈嘈。", "惜未終卷雞已號，追寫尚足驚兒曹。"]}