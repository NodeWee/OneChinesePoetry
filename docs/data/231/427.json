{"author": "陸游", "period": "宋", "type": "诗", "title": "讀書", "paragraphs": ["讀書四更燈欲盡，胸中太華蟠千仞。", "仰呼青天那得聞，窮到白頭猶自信。", "策名委質本爲國，豈但空取黄金印。", "故都即今不忍說，空宮夜夜飛秋燐。", "士初許身輩稷契，歲晚所立慚廉藺。", "正看憤切詭成功，已復雍容託觀釁。", "雖然知人要未易，詎可例輕天下士。", "君不見長松臥壑困風霜，時来屹立扶明堂。"]}