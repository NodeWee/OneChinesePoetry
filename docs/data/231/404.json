{"author": "陸游", "period": "宋", "type": "诗", "title": "五月十四日夜夢一僧持詩編過予有暴雨詩語頗壯予欣然和之聮巨軸欲書未落筆而覺追作此篇", "paragraphs": ["黑雲塞空萬馬屯，轉盼白雨如傾盆。", "狂風疾雷撼乾坤，壯哉澗壑相吐吞。", "老龍騰拏下天閽，鱗間火作電脚奔。", "巨松拔起千年根，浮槎斷梗何足論。", "我詩欲成醉墨翻，安得此雨洗中原。", "長河衮衮来崑崙，鸛鵲下看黄流渾。"]}