{"author": "陸游", "period": "宋", "type": "诗", "title": "堂中以大盆漬白蓮花石菖蒲翛然無復暑意睡起戲書", "paragraphs": ["海東銅盆面五尺，中貯澗泉涵淺碧。", "豈惟冷浸玉芙蕖，青青菖蒲絡奇石。", "長安火雲行日車，此間暑氣一點無。", "紗幮竹簟睡正美，鼻端雷起驚僮奴。", "覺来隱几日初午，碾就壑源分細乳。", "却拈燥筆寫新圖，八幅冰綃瘦蛟舞。"]}