{"author": "陸游", "period": "宋", "type": "诗", "title": "五月十一日夜且半夢從大駕親征盡復漢唐故地見城邑人物繁麗云西涼府也喜甚馬上作長句未終篇而覺乃足成之", "paragraphs": ["天寶胡兵陷兩京，北庭安西無漢營。", "五百年間置不問，聖主下詔初親征。", "熊羆百萬從鑾駕，故地不勞傳檄下。", "築城絕塞進新圖，排仗行宮宣大赦。", "岡巒極目漢山川，文書初用淳熙年。", "駕前六軍錯錦繡，秋風鼓角聲滿天。", "苜蓿峰前盡亭障，平安火在交河上。", "涼州女兒滿高樓，梳頭已學京都様。"]}