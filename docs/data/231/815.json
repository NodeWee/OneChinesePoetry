{"author": "陸游", "period": "宋", "type": "诗", "title": "題徐淵子環碧亭亭有茶山曾先生詩", "paragraphs": ["茶山丈人厭囂譁，幅巾每訪博士家。", "小亭談笑不知暮，往往城上聞吹笳。", "興来傑作粲珠璧，歲久妙墨亡龍蛇。", "郎君弟子多白髮，回頭日月如奔車。", "徐卿赤城古仙子，十年四海推才華。", "覽觀陳迹喜不寐，旋補罅漏支傾斜。", "曲池還浸古来月，樷莽忽見當時花。", "重題舊句照高棟，力振風雅排滛哇。", "席間紵袍已散鵠，堂上講鼓初停撾。", "速宜力置竹葉酒，不用更瀹桃花茶。"]}