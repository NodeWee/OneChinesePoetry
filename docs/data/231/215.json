{"author": "陸游", "period": "宋", "type": "诗", "title": "大雪歌", "paragraphs": ["若耶溪頭朝暮雪，鴉鵲墮死長松折。", "横飛忽已平屐齒，亂點似欲粧簾纈。", "放翁憑閣喜欲顛，摩挲拄杖向渠說。", "莫辭從我上嵯峨，此景與子同清絕。", "銀杯拌蜜非老事，石鼎煎茶且時啜。", "題詩但覺退筆鋒，把酒未易生耳熱。", "扶衰忍冷君勿笑，報國寸心堅似鐵。", "漁陽上谷要一行，馬蹄蹴踏河冰裂。"]}