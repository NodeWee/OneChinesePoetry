{"author": "陸游", "period": "宋", "type": "诗", "title": "丙午五月大雨五日不止鏡湖渺然想見湖未廢時有感而賦", "paragraphs": ["朝雨暮雨梅正黄，城南積潦入車箱。", "鏡湖無復鍼青秧，直浸山脚白茫茫。", "湖三百里漢訖唐，千載未嘗廢陂防。", "屹如長城限氐羌，嗇夫有秩走且僵。", "旱有灌注水何傷，越民歲歲常豐穰。", "泆湖誰始謀不臧，使我婦子饜糟糠。", "陵遷谷變亦何常，會有妙手開湖光。", "蒲魚自足被四方，烟艇滿目菱歌長。"]}