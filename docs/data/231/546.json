{"author": "陸游", "period": "宋", "type": "诗", "title": "紹興中與陳魯山王季夷從兄仲高以重九日同遊禹廟後三十餘年自三橋泛舟歸山居秋高雨霽望禹廟樓殿重複光景宛如當時而三人者皆下世予亦衰病無聊慨然作此詩", "paragraphs": ["重樓傑閣倚虚空，紅日蒼烟正鬱葱。", "鄉國歸来渾似鶴，交朋零落不成龍。", "人生真與夢何校，我輩故應情所鍾。", "泪漬清詩却回棹，不眠一夜聽鳴蛩。"]}