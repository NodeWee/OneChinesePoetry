{"author": "陸游", "period": "宋", "type": "诗", "title": "天王廣敎院在蕺山東麓予年二十餘時與老僧惠迪遊略無十日不到也淳熙甲辰秋觀潮海上偶繫舟其門曵杖再遊怳如隔世矣", "paragraphs": ["遊山如讀書，深淺皆可樂。", "道邉小精舍，亦自一丘壑。", "凄凉四十年，始復重著脚。", "老僧逝已久，講座塵漠漠。", "當時童子輩，衰鬢亦蕭索。", "掃壁觀舊題，歲月真電雹。", "文章卑不傳，衣食窘如昨。", "出門意惘然，遼海渺孤鶴。"]}