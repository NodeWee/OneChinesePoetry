{"author": "陸游", "period": "宋", "type": "诗", "title": "十月二十六日夜夢行南鄭道中既覺恍然攬筆作此詩時且五鼓矣", "paragraphs": ["孤雲兩角不可行，望雲九井不可渡。", "嶓冢之山高插天，漢水滔滔日東去。", "高皇試劍石爲分，草沒苔封猶故處。", "將壇坡陀過千載，中野疑有神物護。", "我時在幕府，来往無晨暮。", "夜宿沔陽驛，朝飯長木鋪。", "雪中痛飲百榼空，蹴踏山林伐狐兔。", "躭躭北山虎，食人不知數。", "孤兒寡婦讎不報，日落風生行旅懼。", "我聞投袂起，大呼聞百步。", "奮戈直前虎人立，吼裂蒼崖血如注。", "從騎三千皆秦人，面青氣奪空相顧。", "國家未發渡遼師，落魄人間傍行路。", "對花把酒學醞藉，空辱諸公誦詩句。", "即今衰病臥在床，振臂猶思備征戍。", "南人孰謂不知兵，昔者亡秦楚三戶。"]}