{"author": "饒節", "period": "宋", "type": "诗", "title": "鄰居遺湯沐浴", "paragraphs": ["都城甘水嗇於酒，擔頭取飽得滿缶。", "每憶江湖萬松底，夜半酒醒挽石斗。", "如今長卿不滿喉，豈有溫泉濯汗流。", "岑岑背若負芒刺，每向一飯懷千憂。", "君家有井金作欄，轆轤可取不可殫。", "大奴分遺足一斛，洗我塵垢生羽翰。", "人生生理易與耳，輟洗爲君起長歎。"]}