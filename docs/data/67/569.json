{"author": "蕭磐", "period": "宋", "type": "诗", "title": "冰井", "paragraphs": ["冰井曷無水，爲與火山對。", "真宰福梧人，命名適相配。", "炎炎火之性，所至能爲害。", "冰焉壓其氣，轉否還高泰。", "祥光每發時，州人同福賚。", "乃至井若冰，其義故有在。", "我來酌冰井，其美同沆瀣。", "初疑蓬島脈，又雅林泉派。", "井竇倘依然，古基盡亡昧。", "半爲土烟沒，半爲石缺壞。", "于時初下車，未暇整頹潰。", "州城百舍敝，締創豈容怠。", "舊者爲之新，露者爲之蓋。", "卑污易以高，狹小易以大。", "於公無所侵，於私無所貸。", "一誠與規畫，黽勉及三載。", "始來想井基，指示經數輩。", "引繩取其直，立標正其界。", "開鑿三尺餘，適與古基會。", "西偏甃堅完，界不差井怪。", "三隅彷彿見，磚師且徐綴。", "此井信有神，州人亦嗟怪。", "井前爲開池，引水成溝澮。", "所防三伏天，飲者成羣隊。", "井名未磨滅，自我發沉晦。", "□□□□□，所慮規模隘。", "塹崖基坎穴，伐木除荒穢。", "裝點自天成，可爲州勝概。", "碧塘寺之腹，青山寺之背。", "環翠既控引，泉水亦襟带。", "三寶雜裝嚴，七寶舊豪邁。", "對面瞻神霄，出門遠闤闠。", "登臨益增價，顧盼無凡態。", "往往市人來，如在瓊壺內。", "往往士人來，如出塵籠外。", "我常引客至，五馬隨雙旆。", "暫脫簿領巾，忽然無障礙。", "怡神八極遠，濯體清風快。", "臨池似山澗，酩酊常所戒。", "屢作謝公遊，敢望蒼生待。", "雖無異政績，薄有循良最。", "寄語此冰泉，爲我留遺愛。"]}