{"author": "李乘", "period": "宋", "type": "诗", "title": "慧聚雜題 乘初遊慧聚到翠屏軒上月華轉上方及翠微閣日已晚矣不容他訪乃歸", "paragraphs": ["兩月寓崑山，耳目厭煩鬧。", "飲啄落樊中，多嚬少嬉笑。", "歲節簿書稀，慧聚富清峭。", "願偷一日閒，進步訪殊調。", "石臺出神功，殿宇自梁詔。", "勝境布高低，雖難亦容造。", "平閣翠屏軒，蒼然插峰嶠。", "滿眼歲寒物，將迎若盟要。", "新閣亦虛明，隠顯入憑眺。", "乾坤指顧閒，孫登一長嘯。", "迤邐上月華，老碧倚烟奧。", "夜半誰有力，負鼇族嵩少。", "層層轉上方，冰巖隠諸妙。", "嵌崆本自然，不鑿混沌竅。", "方寸有泓泉，清徹宛秦照。", "幾次菖蒲風，爲解衆生躁。", "別有古道場，數級下移趠。", "石佛夢中來，天手造容貌。", "於此稍盤桓，平昔恨難到。", "欲擲下山筇，儘作霧中豹。", "奈何苟祿身，未得從吾好。", "他日龍眠山，相期有耕釣。"]}