{"author": "洪朋", "period": "宋", "type": "诗", "title": "奉諸同人餞潘氏兄弟賦鳳凰鳴矣于彼高岡爲韵得凰字", "paragraphs": ["維南斗日月，川嶽上景光。", "何人赤壁下，種此雙截肪。", "故知汝南士，蚤經許子將。", "識君陟釐間，想見頎而長。", "僧夏滕叔國，故床對清揚。", "膜外齊鵬鷃，胸次明冰霜。", "佛界獅子尾，妙處亦難忘。", "西江渺波瀾，索去有底忙。", "挽衣不得留，晨風動餘皇。", "頃投膠在漆，今爲參與商。", "能事鏡中像，此道何足臧。", "古來歸根地，相期未渠央。"]}