{"author": "洪朋", "period": "宋", "type": "诗", "title": "杜十歸自海堧別業說夜行一段事令予與徐十長短調書之", "paragraphs": ["建寧禪界清如水，杜陵獨夜荒村繞。", "剎幡寂寂走前溪，素沙白水相蕩照。", "只今欲渡叫漁舠，但聞春叢野狐嘷。", "野狐鳴呼不足道，行路難行豺虎驕。", "邂逅舟橫却無檝，向來藜杖撐白月。", "可羨淵魚兩兩游，隨意溪毛短短出。", "嗚呼此時勝事故不惡，杜陵歸來爲予說。"]}