{"author": "饒節", "period": "宋", "type": "诗", "title": "閱舊詩軸見夏均父和晁之道詩次其韵寄伯容仲成均父諸友", "paragraphs": ["往者少年日，所慕韓伯休。", "涉世更百難，得交多勝流。", "當時回俗駕，喘汗困萬牛。", "晚看故曹耦，半逝半乃侯。", "侯者朱其輪，逝者卧荒丘。", "荒丘不足悲，朱輪或可羞。", "翻然乃自悟，庶幾桑榆收。", "朋儕競挽止，一往只掉頭。", "我豈築室愚，喋喋于道謀。", "向來漢上行，懸知計未優。", "重念佛祖心，獨往恐不酬。", "細看叢林敝，百孔如破裘。", "出有造請惡，入懷薪米憂。", "雖云學道輩，坦途多不由。", "我欲獨挽之，難哉推陸舟。", "歸來擁白雲，草茅有前修。", "誓不出山去，三更林莽秋。", "寄聲二三友，興來過我不。"]}