{"author": "洪朋", "period": "宋", "type": "诗", "title": "堂下芍藥花盛開而蕪穢不治太夫人課奴芟夷草莽飾以丹檻煥然一新感而成詠", "paragraphs": ["江風飄已盡，庭樹但蒼翠。", "如何欻到眼，餘容殿春事。", "恭惟太夫人，指揮掃蕪穢。", "咄嗟丹檻開，芳蕤生意氣。", "矧乃疊石根，端有塵外致。", "何必風人萱，願言樹之背。", "疇昔雜荆杞，只今照階戺。", "吾人剪拂功，是事亦不細。", "物理庶可推，倚杖一歔欷。"]}