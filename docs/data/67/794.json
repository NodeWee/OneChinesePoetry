{"author": "饒節", "period": "宋", "type": "诗", "title": "趙元達婦孕不育後數日其猶子生一女子二子皆有戚戚之色戲作此詩開之", "paragraphs": ["十年不見陳驚座，二子相逢心亦可。", "高帝子孫果隆準，杜陵先生豈欺我。", "甘陵夫子孕不育，世無元化操五毒。", "乳醫袖手輒寤生，不藥而喜神所福。", "君家阿濟頤未髯，頗恨生子不生男。", "人間久乏古烈女，世上多歎吾兒凡。", "應當有子問賢否，弄璋弄瓦詩人口。", "木蘭買馬替爺征，班昭嗣兄成漢表。", "人生得此二子者，安用癡兒鬧昏曉。", "况君各自富春秋，有女如玉方好逑。", "必欲商瞿有男子，殷勤更問東家丘。"]}