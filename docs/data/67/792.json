{"author": "饒節", "period": "宋", "type": "诗", "title": "送梅郎一首", "paragraphs": ["梅郎可愛如蜀柳，風流似是子真後。", "抱器來賓太學窮，五年自袖采蘭手。", "來時落雁摇虛弓，汗血長鳴西北風。", "自誓壞韓復蠹魏，可憐一無咫尺功。", "我亦數奇困竿累，玉山冰川失眼底。", "永嘉堂上聞阿連，墮食正冠爲君起。", "君今製衣作行具，何以贈之白鷺羽。", "殷勤持□重似人，漠漠深藏飽魚蠹。", "船頭逢逢奏曉鼓，卷簾卧看春江雨。", "到家春溫雁且北，寄聲布帆無恙不。"]}