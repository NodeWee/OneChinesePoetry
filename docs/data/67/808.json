{"author": "饒節", "period": "宋", "type": "诗", "title": "約方時敏楊信祖二子同過王立之觀立之所集前輩詩文各以姓賦詩", "paragraphs": ["秋容散古原，秋聲滿寒條。", "幽人開曉夢，喔喔雞戒朝。", "騎馬西南隅，不知道里遥。", "我行將何之，我友昔見邀。", "斯人非世人，與世不相聊。", "幾年賦歸歟，塞耳樹上瓢。", "誰知翰墨功，百倍巴蜀饒。", "方楊妙天質，兩玉不易招。", "粟馬來會盟，此義久寂寥。", "主人喜開尊，盃殽初刻彫。", "及乎啟丹臺，座上皆聞韶。", "委積山海奇，浩蕩江漢朝。", "此囿無郊封，爛漫各蒭蕘。", "歸來蒲深望，老大猶虛驕。"]}