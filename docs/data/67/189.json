{"author": "洪朋", "period": "宋", "type": "诗", "title": "紹聖二年秋七月乙未夜夢遊一勝處非平生所經行見一道士延余坐飲以醇酒酒酣道舊故恍然不知所以因而賦詩既覺漫不復記憶戲作五言以補之", "paragraphs": ["雞鳴深林裏，犬吠幽徑中。", "不知誰子宅，乃是僊人宮。", "竹柏蔭清淺，樓觀上虛空。", "芝草隠翳鬰，璇樹翠青葱。", "升堂見僊伯，歡然燕笑同。", "侍立十餘輩，玉女桃李容。", "告我存三一，使我壽無窮。", "吁嗟人間世，局促何所通。", "願言歸白水，更議登閬風。"]}