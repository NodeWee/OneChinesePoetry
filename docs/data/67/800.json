{"author": "饒節", "period": "宋", "type": "诗", "title": "士大夫湛於不義雖窮極富貴君子過之弗顧而况女子失身於委巷容笑之賤亦豈能自拔哉吾友人賦歎息行有謂而作諸人既屬和僕亦擬古樂府爲辭傷之於其末開之以正是亦詩人之志也", "paragraphs": ["歎息復歎息，丹砂爲土玉爲石。", "誰家女兒妙無敵，日日當窗泪霑舄。", "問之何思復何憶，深顰欲語語不得。", "回身抱琴不回面，清商自寫昭君怨。", "朔風蕭蕭霜月懸，萬里胡沙鳴一雁。", "此聲此意太分明，猶恐君侯未會情。", "從頭却欲爲君說，恐君斷腸君勿聽。", "黄鶴一去已千里，雉子高飛亦能幾。", "人生長短要自裁，嗟爾此身今已矣，刺刺促促徒爲爾。"]}