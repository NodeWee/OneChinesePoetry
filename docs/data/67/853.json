{"author": "饒節", "period": "宋", "type": "诗", "title": "元輝上人喜賦詩作東坡字蕭然有出塵之姿渠亦用韵有作且乞詩爲別因再次韵贈之", "paragraphs": ["禪流筆墨戲，好句亦時得。", "譬如世佳人，不必須傾國。", "我行百城時，所至不暖席。", "默求支許流，常歎暮雲碧。", "阿師有典刑，一見我心釋。", "根源師璨可，餘事窺元白。", "叢林半良窳，初若泗濱石。", "欲出金玉音，不妨聊考擊。", "致遠或恐泥，落華反枯寂。", "口邊白醭去，願子師古昔。"]}