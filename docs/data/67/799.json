{"author": "饒節", "period": "宋", "type": "诗", "title": "春日飲王立之家同賦三頭牡丹依次定十韵節得牡字", "paragraphs": ["異時王公門，使車駕四牡。", "殊方仰吾父，天子尊伯舅。", "舒遲入樞府，易若屈伸肘。", "風流未疏缺，日月競奔走。", "諸孫以文嗣，文字宗科斗。", "英華被草木，美成豈不久。", "宜哉此花瑞，鼎立世無有。", "綿力爲君賦，半夜饑腸吼。", "尺寸窘吾步，豈復到淵藪。", "翻然欲投筆，大恐惠文糾。"]}