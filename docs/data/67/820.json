{"author": "饒節", "period": "宋", "type": "诗", "title": "韓升之主簿惠示襄陽雜咏詩淳深高古吟諷不置輒用最後書懷贈彥履韵以釋其意", "paragraphs": ["刮磨習氣如洗爵，惟餘好古情未薄。", "向來詩軸入松門，便對屠門先大嚼。", "吾儕事業如石田，筆墨魔人妨夜眠。", "如公萬卷瘖不吐，使者旁午誰見憐。", "方今神武拓疆土，超擢賢才固其所。", "莫歎簿書官祿微，黄鐘大呂生一黍。"]}