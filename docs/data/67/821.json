{"author": "饒節", "period": "宋", "type": "诗", "title": "張執權主簿同二知縣大夫入山作詩併以見贈亦次其韵", "paragraphs": ["我不學支公畜馬作戲劇，道人不韵亦成癖。", "又不學雲巖常說老婆禪，苦道熾然說牆壁。", "歸來挈杖訪飲虹，携詩過我三士同。", "我喜坐之鶻壁峰，下視凜凜十八公。", "諸人胸中何所有，文字萬卷皆科斗。", "平生筆端自有口，簿書透處時一吼。", "白面王孫金作鞭，憐渠政遭富貴纏。", "今朝此樂戒勿傳，一笑蚊蝱空過前。"]}