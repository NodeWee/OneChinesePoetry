{"author": "赵师侠", "period": null, "type": "词", "title": "酹江月・念奴娇", "paragraphs": ["枕山平远。", "记当年小阁，牙床曾展。", "围幅高深春昼永，寂寂重帘不卷。", "棹舣西湖，人归南陌，酒晕红生脸。", "困来无那，玉肌小倚娇软。", "堪恨身在天涯，曲屏环枕，此意何由见。", "想像高唐无梦到，独拥闲衾展转。", "物是人非，山长水阔，触处思量遍。", "愁遮不断，夜阑依旧斜掩。"]}