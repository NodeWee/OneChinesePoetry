{"author": "赵师侠", "period": null, "type": "词", "title": "酹江月・念奴娇", "paragraphs": ["韶华婉娩，正和风迟日，喧妍清昼。", "紫燕黄鹂争巧语，催老芬芳花柳。", "灼灼花王，盈盈娇艳，独殿春光後。", "鹤翎初拆，露沾香沁珠溜。", "遥想京洛风流，姚黄魏紫，间绿如铺纤。", "小盖低回雕栏曲，车马纷驰圆囿。", "天雨曼珠，玉盘金束，占得声名久。", "留连朝暮，赏心不压芳酒。"]}