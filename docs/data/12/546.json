{"author": "张", "period": null, "type": "词", "title": "木兰花慢", "paragraphs": ["清明初过後，正空翠、霭晴鲜。", "念水际楼台，城隅花柳，春意无边。", "清时自多暇日，看连镳、飞盖拥群贤。", "朱邸横经满坐，紫微渊思如泉。", "高情那更属云天。", "语笑杂歌弦。", "向啼鴂声中，落红影里，忍负芳年。", "浮生转头是梦，恐他时、高会却难全。", "快意淋浪醉墨，要令海内喧传。"]}