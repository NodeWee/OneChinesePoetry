{"author": "姜夔", "period": null, "type": "词", "title": "玲珑四犯", "paragraphs": ["叠鼓夜寒，垂灯春浅，匆匆时事如许。", "倦游欢意少，俯仰悲今古。", "江淹又吟恨赋。", "记当时、送君南浦。", "万里乾坤，百年身世，唯有此情苦。", "扬州柳，垂官路。", "有轻盈换马，端正窥户。", "酒醒明月下，梦逐潮声去。", "文章信美知何用，漫赢得、天涯羁旅。", "教说与。", "春来要、寻花伴侣。"]}