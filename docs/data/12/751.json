{"author": "姜夔", "period": null, "type": "词", "title": "探春慢", "paragraphs": ["衰草愁烟，乱鸦送日，风沙回旋平野。", "拂雪金鞭，欺寒茸帽，还记章台走马。", "谁念飘零久，漫赢得、幽怀难写。", "故人清沔相逢，小窗闲共情话。", "长恨离多会少，重访问竹西，珠泪盈把。", "雁碛波平，渔汀人散，老去不堪游冶。", "无奈苕溪月，又照我、扁舟东下。", "甚日归来，梅花零乱春夜。"]}