{"author": "晁公遡", "period": "宋", "type": "诗", "title": "任季明見和池上詩再用韻奉簡且識予拳拳懷向之萬分也", "paragraphs": ["甘泉洗心清，好風吹面凉。", "循池步漣漪，澹然波不揚。", "懷君佳弟兄，元方與季方。", "正茲阻會集，怳若限渺茫。", "顧欲煩飛廉，爲子飄羽觴。", "翔空浮河漢，上畧參井光。", "因思從之去，手攀蟾窟香。", "結以飛霜佩，衣以袍赤霜。", "俯問夜何其，未及庭燎央。", "自笑乃默存，蘧蘧真坐忘。"]}