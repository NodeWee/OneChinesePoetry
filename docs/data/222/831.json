{"author": "李彌遜", "period": "宋", "type": "诗", "title": "邵文伯得玉蘭於昭亭持以見遺因求詩爲作長句", "paragraphs": ["羲和呼龍曉耕烟，斗挹沆瀣膏瓊田。", "青女剪刻了不睡，瑤草競秀爭春妍。", "凝冰作膚露作臉，蕙花蘭幹香蘅荃。", "仙人掌中太華小，上有玉井開叢蓮。", "雲璈舞鳯醉妃子，遺簪亂插春風前。", "蓂莢花含月皎皎，琪樹弄影霜鮮鮮。", "清氛皓態難比並，世上草木誰能肩。", "虞師老圃眼未識，名字不着三墳編。", "山翁何從得此種，一日萬口人爭傳。", "我慚形穢敢居側，熟視眩轉心茫然。", "搖聞嗇夫訪奇秀，忍使抱恨蓬蒿邉。", "天衢五城白銀闕，複道小苑通如纒。", "何人移植備採撥，珊瑚碧樹根株連。", "重瞳一顧雨露偏，薰爲叶氣被八埏。", "家家擊壌歌豐年，不但洗我沉疴痊。"]}