{"author": "李彌遜", "period": "宋", "type": "诗", "title": "歲後三日與羅叔共二郡似表弟席上分梅花年後多韻得多字刻燭成", "paragraphs": ["春風一夜如鳴鼉，殘香暗粉驚辭柯。", "新春三日駒隙過，花前百罸寧辭多。", "男兒莫遣兩鬢皤，舉觴不飲理則那。", "酒酣不用吳姬歌，短鬚尚足供吟哦。", "坐中鮑謝偕陰何，語如韶濩參鳴珂。", "鏗鏘入耳痊沉疴，豈獨使我衰顔酡。", "我今官閑得婆娑，遲明更上梅花坡。"]}