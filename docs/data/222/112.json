{"author": "鄭剛中", "period": "宋", "type": "诗", "title": "即事", "paragraphs": ["新凉到郊墟，秋水滿陵澤。", "主人坐輕舸，恰受二三客。", "入網旋烹鮮，逢蔬方小摘。", "甘同芡實肥，酸分石榴拆。", "所欣情款親，豈問坐席窄。", "岸草度幽香，退後金三尺。", "風搖水光綠，照作杯中色。", "沃此慷慨腸，看朱漸成碧。", "我今非次公，醉甚狂不得。", "眩眼既生花，蒼顛先墮幘。", "假寐便尋夢，那知紅袖拍。", "殘燭照歸時，分破三月白。"]}