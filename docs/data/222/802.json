{"author": "李彌遜", "period": "宋", "type": "诗", "title": "暇日約諸友生飯於石泉以講居貧之策樞密富丈欣然肯顧賓至者七人次方德順和貧士韻人賦一章  其四", "paragraphs": ["一言悟漢祖，千戶遂封婁。", "士窮必有遇，榮悴交相酬。", "堂堂張公子，謝事歲幾周。", "不作折腰能，每懷餬口憂。", "才華賈馬上，風味陶謝儔。", "舌在吾不患，已矣勿浪求。"]}