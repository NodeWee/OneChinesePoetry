{"author": "李彌遜", "period": "宋", "type": "诗", "title": "黄山在歙郡之北雄麗傑出可與嵩少爭衡世傳黄帝與浮丘容成公鍊丹其下功成仙去南有紫陽蓊欎相望唐景雲中仙人許宣平舊隱也伯氏來倅之始鋤荒聚礫爲臺數仞揖二山之秀既成予自宣來乘髙四顧飄然有凌雲意思電旌風馭朝夕往來其間作歌以招之云", "paragraphs": ["髯龍飛空去雲急，雨翁蹋雲挽龍入。", "猩啼鶴怨凝春愁，三十六峰黛鬟濕。", "紫陽照空天夜明，棲烟採玉唐宣平。", "碧桃自熟人自遠，千秋月露含凄清。", "璜臺十成架蘭芷，花風吹樓蔓香起。", "青霓叩閽帝下遊，挹斗扳箕荐瓊醴。", "南山北山朝莫青，雲關岫幌開鱗鱗，衆真胡爲駕凌冥。", "寄言流星盍歸只，宰官自是騎鯨李。"]}