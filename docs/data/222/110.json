{"author": "鄭剛中", "period": "宋", "type": "诗", "title": "黎伯英解元贈予一大缶封泥如法初謂酒也至乃西山泉云暑中時可一酌珍重其意爲賦此章", "paragraphs": ["有客渡西山，泉源出山足。", "初勺愛其甘，既享不能獨。", "汲取得陶罌，置滿彭亨腹。", "攜持若抱甕，前致且勤祝。", "是爲清明淵，可用洗煩溽。", "珍重客此言，其敢付僮僕。", "新手注方壺，尚带蛾山綠。", "我坐三生貧，大嚼非所欲。", "半世蒿藜腸，兩飯惟脫粟。", "豈無牢醴羶，耻豢色身肉。", "交淡况可新，味厚實爲毒。", "願兹等甘露，蕩滌糟與麴。", "醺酣六經間，作我清净福。", "旁有教者云，奢儉貴從俗。", "下有龜蒙竈，上是盧仝屋。", "中置短尾銚，細煑茶花熟。", "時可邀清風，同餉一甌玉。"]}