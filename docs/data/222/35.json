{"author": "晁公遡", "period": "宋", "type": "诗", "title": "贈羅仲思仲思今夏來試羣士八月予被朝命爲別試所考試仲思亦來", "paragraphs": ["子初至我邦，受命蜀行臺。", "羣士森如林，手自揀條枚。", "試席莫敢譁，棘門乃大開。", "知是諍臣鄉，所出非凡材。", "益州外南宮，將遣與計偕。", "詔書選主司，帝謂汝往哉。", "深喜與子逢，再持鈞石來。", "因得享成事，笑歌雜詼諧。", "秋風吹帽裙，白露入酒杯。", "飲我玻瓈江，瀉子瓊瑰懷。", "相看語不厭，預憂歸駕催。"]}