{"author": "李彌遜", "period": "宋", "type": "诗", "title": "次韻趙表之水口道中", "paragraphs": ["我從楚江來，不見閩江大。", "雲山路嶮巇，水石勢澎湃。", "舟行屈曲間，溪面浮百怪。", "篙師力推拏，如下吾儂拜。", "丈人入吾閩，險阻嘗一带。", "風霜經幾時，鬚髪乃爾奈。", "營營復何求，赫赫祗自賣。", "如何遣諸緣，直養以無害。", "秋風着蒲柳，物態亦榮憇。", "終當從公遊，萬法等成壞。", "杖藜款禪房，還盡三生債。"]}