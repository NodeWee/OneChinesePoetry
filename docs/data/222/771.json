{"author": "李彌遜", "period": "宋", "type": "诗", "title": "石門竹生巖下拳曲無取衆方笑之蹈元乃獨諷詠嘉嘆託物興懷有古人之風輙用韻以廣其志", "paragraphs": ["農丞免官歸，門第冷於鐵。", "屬國埋邊塵，旁觀爲心折。", "一朝百僚上，衆目仰光潔。", "賢愚雜平居，髙士見錯節。", "君看巖下竹，九曲困巖穴。", "風雷頭角露，歘蔽夏日烈。", "男児未盖棺，不用傷歇滅。", "感物思故人，長吟賴詩傑。"]}