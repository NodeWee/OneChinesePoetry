{"author": "晁公遡", "period": "宋", "type": "诗", "title": "得東南書報亂後東都故居猶存而州北松檟亦無毀者", "paragraphs": ["旄頭光垂北風起，胡沙漫漫暗天地。", "翠華清曉巡朔方，咸陽宮殿生荆杞。", "胡兒解鞍留漢土，凝碧池頭日歌舞。", "一朝忽棄洪河南，來歸輿圖丞相府。", "當初亂離誰料此，南北中分指淮水。", "天暌地隔十五年，不知中原復何似。", "至今兵罷關泥開，始有北客中原來。", "歷言王侯故第宅，瓦礫半在高臺摧。", "最憐長楊與宣曲，樹木荒凉迷御宿。", "上林苑廢花自開，輦路春回草還綠。", "宮中千門萬戶空，獸扉凝塵生網蟲。", "遺民相對向天泣，耳冷不聞長樂鐘。", "外城白晝無人行，當道往往狐狸鳴。", "天陰日暮聞鬼哭，萬家經亂今一存。", "嗚呼上帝白玉京，繁華掃地令人驚。", "此生復識太平象，不及百年終未能。", "世人寧有金石堅，定恐不見全盛年。", "出門恍惚忘南北，故國何在山連天。", "豈意揚雄一區宅，城破蕭條尚如昔。", "閉門風雨長蓬蒿，榱桷多年亦傾側。", "戶牖尚带沙場塵，小兒猶學胡笳聲。", "四鄰半已易新主，存者無復當時人。", "城北凄凉九原路，往往停車不忍去。", "幸無樵牧犯松柏，那有鮮卑護置墓。", "春風冢木生蒼煙，北望拜泣還欣然。", "向來艱難誰得免，獨我獲此真天憐。", "君不見開成相國玉杯第，甘露變興巢亦毀。", "又不見驪山築墳葬祖龍，牧兒盜入焚其中。", "儒生慮遠無後憂，生居敝廬死山丘。", "五世相傳蓋有道，中無所欲人何求。", "邇來天涯倦爲客，角巾行卜東歸日。", "里中耆舊今已無，忍聽鄰人更吹笛。"]}