{"author": "鄭剛中", "period": "宋", "type": "诗", "title": "白蓮草亭前盆池所出也慣見紅華忽遇此本孤髙淡素有足愛者衆皆以比婦人而予獨以擬顔子云", "paragraphs": ["鮫人織綃已奇詭，輕梭引絲不濡水。", "何爲玉人雕琢玉，亦在泠泠水泉底。", "截肪磨玷既成花，蓋以青銅聳而起。", "體色當從太虚来，五采世間俱一洗。", "似云嫦娥醉步跌，誤墮汙渠出清泚。", "又疑驪山妃子泉，老藕拔根浮到此。", "斯言謾誕何足稽，况乃窮鄉寧有是。", "我聞賢者在泥塗，其湼不緇豈無以。", "外觀不逐紛華遷，虚室常隨吉祥止。", "心齋自厭葷酒肥，坐忘盡黜青黄美。", "薰然蓄積爲德馨，表裏絕塵無與比。", "黄昏陋巷風雨寒，細看豈非顔氏子。"]}