{"author": "李彌遜", "period": "宋", "type": "诗", "title": "夏日同伯氏畢裕之守一程國材遊天寧登西山國材有詩次其韻", "paragraphs": ["遊輪走朱蓋飛碧，路如羊腸山虎脊。", "奇觀多似九牛毛，塵服輕於一狐腋。", "禪房借枕空函丈，野磴榰笻座盈尺。", "陰崖日淡春杲杲，老樹風悲秋索索。", "丈人適意屢傾蓋，舍者忘形或爭席。", "已澆茗盌攬文字，不捉冰紈凍絺綌。", "飲中得仙思季真，方外分曹笑無奕。", "棋鋒未接已爭遁，筆陣將收猶請益。", "一生苦心太多事，半日閑身要投隙。", "急呼隔水破烟艇，更着穿雲躡山屐。", "晴巒陰障淺深畫，斷渚連洲耦奇畫。", "愚公百念久灰冷，妄境多岐自冰釋。", "閉門終欲老石經，煮鼎無心轉金液。", "舁籃二子已能步，對影三人不邀客。", "蝇頭比富五頃田，蝸角猶寬一區宅。", "飽諳世態罷整冠，脱略塵緣等遺舄。", "已甘流落臥深林，肯作紛紜踏長陌。", "紫陽峨峨百步近，白水粼粼一溪隔。", "床頭吟蛩已催候，枝上鳴蜩行削迹。", "相期日日曉脂車，去待山頭霜月白。"]}