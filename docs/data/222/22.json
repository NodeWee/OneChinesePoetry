{"author": "晁公遡", "period": "宋", "type": "诗", "title": "鮮于大任自東南歸唐安遺予張安國所作水調歌墨本一軸且云明年復往吳下喜簡作此", "paragraphs": ["去蜀游東吳，舉頭望赤霄。", "君之門九重，觚稜鬰岧嶤。", "是中盛文物，簪筆立漢朝。", "規摹覺地雄，氣象知天高。", "計其所從客，皆是夔與皋。", "平生聞張公，磊落一世豪。", "示我水調歌，奴僕可命騷。", "尚想揮翰時，淋灕宮錦袍。", "問子何歸來，遠指萬里橋。", "答云懷喬木，聊復訪衡茅。", "未嗟功名忤，非憚道路勞。", "不見廊廟具，乃對簿領曹。", "明年買扁舟，鼓枻出下牢。", "西府有故人，亦應遣弓招。"]}