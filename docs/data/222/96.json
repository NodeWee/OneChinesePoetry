{"author": "鄭剛中", "period": "宋", "type": "诗", "title": "學山野燒異常登髙望泮宫如在火池中間泮師率諸生救之下至虀漿飲食悉以投火久而撲滅護持一學固有功然不豫除草莽絕火路亦其過也戲爲賦之", "paragraphs": ["傳道官頗清，防患計微拙。", "學宫牆外草，十里望不絕。", "芟除失豫備，滋蔓久盤結。", "野燒因風起，四垣俱烈烈。", "堂上簾低垂，飛灰如落雪。", "夭矯逼簷檻，流熛向門闑。", "何但光孔聖，亦已照十哲。", "諸生固猝猝，矩步未敢越。", "相與望而畏，鹿駭驚鷗決。", "似聞先生窘，書簏自提挈。", "傾盆漿一空，戛釡羹亦竭。", "勢過萬輿薪，杯水謾毫末。", "頗欲伏忠信，石壁騐莊列。", "顧兹烟燼髙，難試膚與髪。", "護持終有物，遠近同撲滅。", "趨凉尋木陰，氣定始焦渇。", "三日冷官門，炙手猶可熱。", "先生聽我言，事細不堪忽。", "徙薪與去草，此理同一轍。", "勿謂草今無，火過茅已茁。"]}