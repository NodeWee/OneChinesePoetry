{"author": "鄭剛中", "period": "宋", "type": "诗", "title": "庚午臘中苦寒不雪不雪嶺南之常而苦寒爲希有矣", "paragraphs": ["簷風動修竹，終夜玉相戞。", "曉望山頭松，孤瘦凍欲折。", "欣然掃茅亭，凖擬看飛雪。", "待之既踰時，腳硬冷如鐵。", "青山全不老，暮雨空凄絕。", "豈非地氣偏，濕濁舊不泄。", "翦水下雲来，祗向虚空歇。", "今年臘中寒，萬口稱凜冽。", "此是雪先聲，蕩洗嶺南熱。", "蜑叟且莫驚，造化無差别。", "會須煙瘴林，都有琪花結。", "草色潤如酥，看取焦枯活。"]}