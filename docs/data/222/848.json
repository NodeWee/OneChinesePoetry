{"author": "李彌遜", "period": "宋", "type": "诗", "title": "春送楊彦侯赴試建陽用曾南豐湖水碧韻", "paragraphs": ["人生不合留飛黄，驪駒夜發生悲凉。", "馬蹄着沙去莫挽，一日萬里風雲翔。", "月明霜枝挂秋香，桂宫髙架辛夷梁。", "長梯摘日豈憚遠，世上不數瓊瑤光。", "我今官閑賦江海，老驥識路何由驤。", "昻霄氣槩看公等，金印入手真毫芒。", "更謀濁酒盡清夜，晚鼓徑欲催行装。"]}