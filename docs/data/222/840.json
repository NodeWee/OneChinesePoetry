{"author": "李彌遜", "period": "宋", "type": "诗", "title": "蹈元作詩謂僕不當以蓮爲嫵媚而有偶有現空相之語復次韻以効齊物之說", "paragraphs": ["登天不登山，觀海不觀水。", "認苗須認根，論士須論世。", "君以空說蓮，無乃涉瓜李。", "我以蓮喻色，亦墮綺語戲。", "二罪一狀領，政坐各有以。", "一以清淨觀，一以富艷棄。", "不知真色中，即是大空耳。", "物生天地間，各以形自媚。", "若云皆實相，斯理恐無謂。", "君詩如烏有，我詩類亡是。", "得失付之塞上翁，對花大嚼金壺空。"]}