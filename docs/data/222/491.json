{"author": "洪皓", "period": "宋", "type": "诗", "title": "過封邱見熊主簿", "paragraphs": ["封邱封父國，繁弱大弓良。", "人器今安在，興衰古不常。", "畫旗連衛滑，繪句得髙張。", "里閈黎元少，兵戈畎畝荒。", "蓬深饒雉兔，日夕下牛羊。", "富庶思畿甸，衣冠邇帝鄉。", "故人憂濩落，新令喜商量。", "失意懲□□，銷愁痛引觴。", "離家多歲月，去國幾星霜。", "種種心俱短，悠悠道且長。", "何須論出處，秪合謹行藏。", "俟命宜居易，安時强激昻。", "勾稽迷簿領，陶寫賴篇章。", "後嗣從渠分，前程問彼蒼。", "君無須賈戀，我乏陸生裝。", "釁鼓囚方釋，班荆語未忘。", "前身愧蘇武，異縣識仇香。", "話别傷懷地，潸然出數行。"]}