{"author": "李彌遜", "period": "宋", "type": "诗", "title": "春日種菊東籬顧叢蘭衰謝欲棄之因取以植牆下", "paragraphs": ["天公善轉物，剪爪不停軫。", "春工未削迹，秋事已張本。", "檀欒嘉菊叢，戢戢露奇藴。", "枝分要及時，手植須著緊。", "清晨東籬下，畚插自畦畛。", "土膏入新萌，秀色來袞袞。", "歸休顧衰蘭，面目吁可憫。", "兒童互撏拏，奴僕恣嘲哂。", "敢望群蕭艾，棄置等朝菌。", "即之粹而温，忍死子不愠。", "山翁飽經事，遇物輒思忖。", "理得心亦欣，爲發一笑劙。", "向來芳深林，孤潔玉在韞。", "知音苦不多，况此香色隕。", "紉佩倘未遂，焚膏真可忍。", "爬梳牆角陰，樹之羅九畹。", "好風動融怡，新雨洗寒窘。", "未甘五柳獨，聊釋三閭憤。", "炎涼循若環，榮謝平可凖。", "春風行復來，萬彙發幽隱。"]}