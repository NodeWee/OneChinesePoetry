{"author": "洪皓", "period": "宋", "type": "诗", "title": "節至思親不覺淚下因記杜子美詩云無家對寒食有淚如金波又云佳辰强飲食猶寒隱几蕭條带鶡冠清明詩云風水春来洞庭闊白蘋愁殺白頭翁王元之詩云無花無酒過清明興味都來似野僧二公佳句正爲我設也將命求成五年矣去秋和議王侍郎南去我獨淹留命也如何感時述懷賦四韻呈都官兼簡監軍", "paragraphs": ["寒食無家淚滿巾，清明無酒更愁人。", "不聞東道開東閣，空歎白頭歌白蘋。", "日永蕭條徒隱几，雪埋蒼莽阻尋春。", "王郎歸去我留滯，始信儒冠解誤身。"]}