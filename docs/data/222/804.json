{"author": "李彌遜", "period": "宋", "type": "诗", "title": "暇日約諸友生飯於石泉以講居貧之策樞密富丈欣然肯顧賓至者七人次方德順和貧士韻人賦一章  其六", "paragraphs": ["方子困海江，長松隱蒿蓬。", "多能隱所長，最喜五字工。", "好古遠可紹，結友久益恭。", "寒饑了不慍，清坐與我同。", "縱今四壁立，未效一錢通。", "長鑱斸山雲，君去吾亦從。"]}