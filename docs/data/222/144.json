{"author": "鄭剛中", "period": "宋", "type": "诗", "title": "趙子禮勸農回有詩和者盈軸然皆頌德詩非勸農也擬和二篇  其一", "paragraphs": ["山鄉窮甿不知春，鹵莽之種那復耘。", "勸使一日臨郊坰，曰爾父老爾勿寧。", "勅書勸諭因人情，要使秋稼如雲平。", "饋爾飲食煩廚兵，爾醉且飽其力耕。", "麻麥荏菽非一名，農有農事毋虚稱。", "齒革羽毛上勿登，貰租但議頒殊恩。", "自今無問陰與晴，扎扎聽爾耰鋤鳴。"]}