{"author": "李彌遜", "period": "宋", "type": "诗", "title": "暇日約諸友生飯於石泉以講居貧之策樞密富丈欣然肯顧賓至者七人次方德順和貧士韻人賦一章  其二", "paragraphs": ["夕郎富文采，早歲從君軒。", "承明久厭直，著書効文園。", "十年坐蘭若，鼻觀參晨烟。", "撐腸正患多，敎外多窮研。", "豈惟寄絕交，對客今忘言。", "肯違蓮社友，來從竹林賢。"]}