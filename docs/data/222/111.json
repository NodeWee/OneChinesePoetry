{"author": "鄭剛中", "period": "宋", "type": "诗", "title": "黄彙征以石菖蒲一本相遺石圎而蒼小竅數十大率與蜂窼無異又類蓮房竅中皆菖蒲地也石生海旁俗號羊肚云", "paragraphs": ["細腰結垂窼，藏精事生育。", "兒已傅翼飛，孤懸尚憑屋。", "水仙脫霓裳，美實青如簇。", "實盡秋房枯，衆竅存虚目。", "何人得二物，妙手夸神速。", "摩搓小變之，形在質爲玉。", "徐拾菖蒲子，小大量其腹。", "一種一根青，有地皆充足。", "浸以西山泉，秀色遂可掬。", "使我讀書舍，凉意無三伏。", "常若菰蔣中，静看江湖綠。", "奉貺宜有詩，所愧詩篇俗。"]}