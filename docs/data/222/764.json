{"author": "李彌遜", "period": "宋", "type": "诗", "title": "春日同伯氏遊問政山門意似表弟舊題用其韻先是嘗持書招之篇末幷以見意", "paragraphs": ["晴妍入遐瞻，佳處在林樾。", "歸雲紛卷舒，列岫互明滅。", "偶從青都行，遂與凡境絕。", "輿肩俯清陰，屣齒破苔滑。", "坡陀度崇岡，窈窕閟真闕。", "燼餘見頽基，紙上得遺碣。", "紅白抹花臉，嘲哳掉禽舌。", "傷殘起孤憤，感物動深悦。", "稍羅肴核豐，共弔泉石咽。", "雲冠儼臧護，霓騎想飛越。", "靈蹤尚儲休，爽氣亦時發。", "散花步危壇，引蔓探幽穴。", "胎田倘可丹，石髓未成鉄。", "卻思棠棣篇，已換桃李節。", "雁書當解封，鹿駕定回轍。", "兹遊約重尋，晚笋政堪擷。"]}