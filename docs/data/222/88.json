{"author": "鄭剛中", "period": "宋", "type": "诗", "title": "荆州之川曰江曰漢曰沱曰潛曰三澨其澤曰雲夢漢志謂三澨在江夏竟陵竟陵即今之景陵復州是也春秋傳楚子與鄭伯田於江南之夢夢與雲自不同渡武昌道漢陽至復州非冬晴水涸則渺漫極目乃三澨之尾所謂夢澤也己已二月春水未生行蒲稗間累日將至景陵望孤城蓋大澤中之環堵州治即古章臺也", "paragraphs": ["江氣藏空闊，春雲壓洲渚。", "蒲稗迷遠目，斷續川陸阻。", "野鹿頗公行，寒花自幽吐。", "不知何處村，時擊祭神鼓。", "搖望景陵治，大澤置環堵。", "行行即城闉，民舍雜官府。", "編蘆辨門巷，具體亦何數。", "幽哉沮洳旁，謂是囚伏所。", "茅茨隱柴扉，一竹便撐拄。", "四圍榆柳青，風擾亂花舞。", "十日南窗下，臥聽清明雨。", "此是古章臺，家山在何許。"]}