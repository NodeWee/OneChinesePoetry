{"author": "李彌遜", "period": "宋", "type": "诗", "title": "次韻趙表之久别相會於福唐見貽之什", "paragraphs": ["十年海南年，世味嘗欲徧。", "昔爲擔板痴，今作繞指轉。", "誰能濯我纓，人欲唾其面。", "故人千里來，髙義動深眷。", "問答不及已，驚我神髪變。", "功名眼中花，日月弦上箭。", "公今已超然，富貴非所願。", "南遊訪知識，氣習要百煉。", "授我不死術，老骨倘可健。", "是身走空雷，當作如是見。"]}