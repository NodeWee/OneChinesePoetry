{"author": "晁公遡", "period": "宋", "type": "诗", "title": "前起居舍人何資深竹光酒法奇甚近得其法釀成以餉李仁甫", "paragraphs": ["舊聞蜀酒濃，今乃舉此觴。", "可憐如甘言，難置烈士腸。", "近者營糟丘，始傳柱下方。", "青菽爲麴糵，碧蓼有微芳。", "調和火齊得，泉潔器甚良。", "釀成酌樽中，盎盎流瓊漿。", "味勝松醪春，色作竹露光。", "知君却奇溫，苫冷卧欲僵。", "五十不致毀，無徹桂與薑。", "强起爲我飲，季冬天雨霜。"]}