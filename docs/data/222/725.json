{"author": "李彌遜", "period": "宋", "type": "诗", "title": "自毘陵與兄弟避地南來約爲連江之歸中塗各以事留遂成獨往念茲離亂易於隔絕作詩以寄之", "paragraphs": ["胡塵暗中原，大駕巡江都。", "春風遂南渡，百辟咸奔趨。", "衣冠困陵暴，川陸紛舟輿。", "微生本萍寄，寧復安吾廬。", "褰裳犯深險，顛仆妻與孥。", "懷恩痛未報，無路先貔貙。", "巖穴多遺賢，天網固亦疏。", "驊騮懼捐弃，未數十駕駑。", "銜悲望君門，忍作永訣圖。", "扁舟兄及弟，去指東海隅。", "夜榜亞修舳，曉帆趁横蒲。", "如何忽參商，行止分半途。", "怡怡風月夕，來若同隊魚。", "慘慘霜露秋，去如獨翔鳬。", "歲晏道路長，隻影誰與俱。", "但憂赤眉間，能致黄耳無。", "青燈攪寒夢，起坐中腸枯。", "載歌鶺鴒詩，引淚零襟裾。", "閩山我舊國，下隱同姓居。", "潮田歲再穫，海錯日兩漁。", "荔子擘絳縠，江瑤截冰膚。", "家家潑春釀，取醉不待沽。", "木落終糞本，兹言紳可書。", "悲心久更微，正坐簪紱拘。", "歸休儻永訣，願言當前驅。", "茅茨卜幽勝，荷鍤手自鋤。", "松竹植門巷，蘭菊羅庭除。", "杖屨雜老稚，杯盤接鄉閭。", "共追一笑歡，可解千日臞。", "着鞭須及辰，暮景速過駒。"]}