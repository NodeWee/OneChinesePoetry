{"author": "晁公遡", "period": "宋", "type": "诗", "title": "楊周輔來考試刑法同在別闈剛直士也喜爲賦此", "paragraphs": ["風俗嗟久衰，所見皆軟熟。", "今年客益州，得此一士足。", "古來豐鎬都，氣壓瀍澗卜。", "豈須和氏璧，自有藍田玉。", "琉璃非不佳，炯炯先奪目。", "只堪供把玩，彼脆寧受觸。", "愛君堅重質，坐閲世翻覆。", "來試法家流，因論廷尉獄。", "張湯善爰書，專亂漢約束。", "何嘗守律令，正爾舞桎梏。", "若人甚耿介，不待城旦讀。", "恨我無長風，送君騎鴻鵠。"]}