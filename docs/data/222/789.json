{"author": "李彌遜", "period": "宋", "type": "诗", "title": "西山次林尉韻", "paragraphs": ["凱之半痴黠，我來痴更深。", "手除一抔土，坐待千畝陰。", "三年客東都，髙山但鳴琴。", "歸來見此君，挺挺環蒼琛。", "居然覺影穢，鬢白况已森。", "浮生關朝市，渠用多贏金。", "無煩北山移，自濯塵土襟。", "茂樹獨箕踞，清流恣窺臨。", "蝶游入窈窕，蛇捕尋崎嶔。", "鞭鸞叩門誰，亂我風竹音。", "能回折腰態，來和支頤吟。", "妙香□壑源，慰子千古心。", "霜天麗初日，石壁乾餘霖。", "相攜步林杪，烟中見孤岑。"]}