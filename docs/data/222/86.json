{"author": "鄭剛中", "period": "宋", "type": "诗", "title": "先君守官醴陵日予嘗隨先生讀書嶽麓山法華臺上時年一十五今茲再来四十有七年矣置榻設几之處歷歷可尋感而賦", "paragraphs": ["愚翁髫髦昔垂耳，曾向華臺借窗几。", "小冠短褐隨先生，風雨孤燈讀經史。", "氣粗膽大眼無人，拔擢犀象角連齒。", "那知物外有沆瀣，但欲書中覓青紫。", "嘗持杯酒望髙城，弔彼洛陽年少子。", "棘闈裹飯三十年，百煉自知俱繞指。", "後来腳蹈官職場，恩重如山報無幾。", "今兹疏髪蓬霜顛，蹤跡舊遊真愧恥。", "一松一石如雅故，應笑愚翁今乃爾。", "愚翁明日便南去，歲月曷其重致此。", "憑欄之恨在無言，珍重湘西山與水。"]}