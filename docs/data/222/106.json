{"author": "鄭剛中", "period": "宋", "type": "诗", "title": "或問茉莉素馨孰優予曰素馨與茉莉香比肩但素馨葉似薔薇而碎枝似酴醿而短大率類草花比茉莉其體質閑雅不及也", "paragraphs": ["茉莉天姿如麗人，肌理細膩骨肉匀。", "衆葉薿薿開綠雲，小蘂大花氣氤氲。", "素馨于時亦呈新，蓄香便未甘後塵。", "獨恨雷五雖潔清，珠璣綺縠終坐貧。"]}