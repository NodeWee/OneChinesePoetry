{"author": "鄭剛中", "period": "宋", "type": "诗", "title": "封州學東池歲率孳魚冬晚粥之用佐養士教授髙公補之至以紹興己已之春夏偶微旱至秋掌計者告匱試出池魚則比舊加三倍得衆謂公躬自臨池魚不化爲苞苴故所獲如是觀如居士曰漢武帝時海旁民入租漁海魚不勝計縣官利而取之魚不出捐以予民魚乃再来由是知物之繁夥皆天道益寡之意教授念念以廩餼不繼爲憂則盛池魚以豐其入亦天意哉戲賦之", "paragraphs": ["縣官漁海魚不登，捐以予民魚乃復。", "一物豐耗皆有道，大抵天心憐不足。", "先生手持尺二槐，教養專爲周王来。", "旦旦升堂說書罷，只恐廩餼生塵埃。", "池魚賣錢補司計，此是從来學宫例。", "今年張網牽紫鱗，魚出錢歸稱數倍。", "青衿摩腹談經史，笑謂東池昔無此。", "豈識先生東海頭，一竿不數任公子。"]}