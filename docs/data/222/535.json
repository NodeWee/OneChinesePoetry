{"author": "黄彥平", "period": "宋", "type": "诗", "title": "立秋日湘舍熊生所居斸地得劍長三尺六寸熊生自言居六世矣感延平舊事因系以詩", "paragraphs": ["野人斸地得神兵，鏟采埋光三尺半。", "念求款識推甲乙，櫑具連環既蕪漫。", "里閭只從曾髙說，棟宇未隨兒子換。", "迄今要自二百年，前此怪藏那得算。", "秋風是日來閶闔，利器乘時思擊斷。", "肯論口腹車魚間，未露文章斗牛畔。", "良工拂拭勞三浴，志士提攜思一旦。", "張雷博識固自佳，賈郭充庭還可歎。", "北巖華陰土性弱，顔色暫時供把玩。", "不如一洗清海水，徑斬長鯨爲萬段。"]}