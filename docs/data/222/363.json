{"author": "鄭剛中", "period": "宋", "type": "诗", "title": "宣和丁酉太夫人終天墓廬中讀金光明經見摩訶薩埵投身飼虎因緣嘗以頌贊歎之紹興庚午臨封又得是經誦讀復成一偈", "paragraphs": ["虎有爪距，如刀兵利。", "佛豈欲人，置身其喙。", "惟見前法，懽喜怖畏。", "猛火銷金，觀汝難易。", "大慈悲父，持戒定慧。", "作汝津梁，無有障蔽。", "瞿夷非虎，寃親無異。", "虎七子者，比丘等是。"]}