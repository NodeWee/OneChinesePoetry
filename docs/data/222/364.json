{"author": "鄭剛中", "period": "宋", "type": "诗", "title": "海濱石有根莖而生類于芝者俗呼爲石花已爲作記今日敷設花座嚴置淨室普奉十方用結山齋淨緣爲此偈曰", "paragraphs": ["幻化無窮，天巧難覷。", "諸香妙華，種種呈露。", "都隨春来，亦隨春去。", "繽紛顛倒，與空同處。", "此華希有，周流四序。", "雨風霧烟，盈虚朝暮。", "以何因緣，其體堅固。", "無顔色染，無開落故。"]}