{"author": "鄭剛中", "period": "宋", "type": "诗", "title": "封州大率園不蔬人采小蓼食之葉尖而細號尖頭蓼亦謂之辣蓼誤食往往殺人又春水肥時河豚魚極賤二物郡人所酷嗜也作詩自戒河豚本草一名脹肚魚", "paragraphs": ["遠地窮鄉口腹殊，居然孤客莫隨渠。", "路旁施采尖頭蓼，江上爭尋脹肚魚。", "野葛可嘗雖是慣，馬肝不食未爲疏。", "此生餘日皆君賜，饘粥充饑自有餘。"]}