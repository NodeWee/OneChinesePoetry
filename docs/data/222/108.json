{"author": "鄭剛中", "period": "宋", "type": "诗", "title": "降真香清而烈有法用柚花建茶等蒸煑遂可柔和相識分惠熱之果爾但至末爨則降真之性終在也", "paragraphs": ["南海有枯木，木根名降真。", "評品坐粗烈，不在沈水倫。", "髙人得仙方，蒸花助氤氲。", "瓦甑鋪柚蘂，沸鼎騰湯雲。", "熏透紫玉髓，換骨如有神。", "矯揉迷自然，但怪汲黯醇。", "銅爐既消歇，花氣亦逡巡。", "餘馨觸鼻觀，到底貞性存。"]}