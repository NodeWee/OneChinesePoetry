{"author": "晁公遡", "period": "宋", "type": "诗", "title": "鮮于大任自吳下來比與之飲大任自取毗陵惠山泉酌之色清而味勝蜀無有也喜賦詩", "paragraphs": ["君從毗陵來，載酒與偕行。", "釀以陸子泉，可使傖父驚。", "香味橄欖嚴，顔色蒲萄清。", "得非續玉漿，無乃挹金莖。", "固應壓白墮，亦未數烏程。", "老夫家巴蜀，華髮思南烹。", "飲此惟恐盡，酌之且徐傾。", "君如建吳檣，再見毗陵城。", "相煩送一車，救我枯腸鳴。"]}