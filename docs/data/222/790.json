{"author": "李彌遜", "period": "宋", "type": "诗", "title": "望後德新弟邀池上酒闌浩歌潮落人散粹之即席成詩次韻和之", "paragraphs": ["平生七不堪，造物不能令。", "從人較痴黠，百負未一勝。", "一丘收桑榆，外物聽衰盛。", "解纓清泠上，稍覺塵土凈。", "孤飛團團月，似我靈府瑩。", "偶逢一坳水，即現大圓鏡。", "杯中見山綠，夜午覺已正。", "喧呼衆賓歡，嗑嗒四谷應。", "新詩带潮湍，浩唱起人定。", "褰衣踏清影，藻荇耿深徑。", "江山有精色，遠目不知暝。", "欲去還復留，蘋梢惹歸艇。"]}