{"author": "李彌遜", "period": "宋", "type": "诗", "title": "次韻王才元少師招遊東山客有不至者遂已促其尋盟", "paragraphs": ["我從西山居，不作東山夢。", "聯綿翠光浮，遠目不暇送。", "飄飄貴公子，萬卷輙成誦。", "髙懷到林丘，杖履邀我從。", "褰裳欲從之，未發神已動。", "何人折柬客，不結蓮社供。", "勝遊遂中休，一簣真可痛。", "詩成美六逸，敘事一一中。", "但慚猿狙杙，乃與杞梓共。", "閩山寒更青，森木閟陰洞。", "鹿澗清自流，醴井淺可弄。", "尋幽當及辰，爲樂要與衆。", "兹遊倘再卜，勇往不待風。", "徑須理百屣，日日聽鞭鳯。"]}