{"author": "李彌遜", "period": "宋", "type": "诗", "title": "粹之載酒南山僕與子婿輩乘小舟烟雨中絕江而來飯罷復過東閣道舊論文頺然經醉歸時夜潮已平雖雲陰未觧而月白可鑒煙林水嶼盡在目中良久急雨繼作通夕不止欹臥紙帳中了不成寐因作", "paragraphs": ["海神遊戲千林昏，近山楓櫟丹黄分。", "船頭着處翠陰重，屐齒一過留苔痕。", "鄰翁酌我苦短晝，下夜爲尊起爲壽。", "公榮可飲次公狂，不假朱絲轉長袖。", "燈前白髪懷抱開，與子臭味今陳雷。", "隙居勿起故時念，一笑沙際邀春回。", "密雲不障霜月明，枯樹欲沒江潮平。", "歸來臥聽墻壁語，萬壑松風瀉簷聲。"]}