{"author": "李彌遜", "period": "宋", "type": "诗", "title": "次韻似表弟卜居惠山間", "paragraphs": ["梁溪舊隱吾家紳，石苔猶鎖松間門。", "向來兄弟寄觴詠，日月轉轂相朝昏。", "自君之别各千里，萬金誰與通寒溫。", "棣華春遲風雨書，雁字月冷蒹葭村。", "似聞徑作買山計，歸夢已泊松江垠。", "吾衰久矣尚能飯，荷插豈憚終歲勤。", "獨無頃田占負郭，坐食病粟慚君恩。", "平生一壑志願畢，不求華屋装泉石。", "僧窗到處即爲家，柏子烟中聽鼻息。", "子今白髪頭尚希，未至閿鄉老王室。", "背山築室不必多，待我來鳴去前□。", "野蠶成繭真自纒，黄蜂作脾爲誰力。", "肱嘗三折飽更事，肯信謀身有長策。", "君不見子猷借居種竹聊自娯，有屋大奇無亦得。"]}