{"author": "鄭剛中", "period": "宋", "type": "诗", "title": "趙子禮勸農回有詩和者盈軸然皆頌德詩非勸農也擬和二篇  其二", "paragraphs": ["山田磽薄髙低春，田者緣山嗔鳥耘。", "惰農不趨林外坰，每以憚此求暫寧。", "守出見之告以情，爾輩勿視米價平。", "官今不用農爲兵，雖屢豐年自當耕。", "醉飽酒食爾有名，田畯至喜非肇稱。", "衆曰此亭公所登，願當甘棠頌公恩。", "祁祁之雨明日晴，聽我吹豳擊鼓鳴。"]}