{"author": "李彌遜", "period": "宋", "type": "诗", "title": "暇日約諸友生飯於石泉以講居貧之策樞密富丈欣然肯顧賓至者七人次方德順和貧士韻人賦一章  其一", "paragraphs": ["崔嵬孔明柏，結陰衆所依。", "移根天衢上，曾撫日月暉。", "如何去大厦，卻遶烏鵲飛。", "終當煩萬牛，挽取廊廟歸。", "鄭公澤既遠，何以慰調饑。", "公其踵前修，一洗貧士悲。"]}