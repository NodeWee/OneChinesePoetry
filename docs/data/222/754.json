{"author": "李彌遜", "period": "宋", "type": "诗", "title": "與羅邵諸公同遊陳氏園分江頭千樹春欲暗得樹字", "paragraphs": ["春風亦世情，去我若馳騖。", "北枝未破粉，斷萼已飄素。", "殷勤南郭綦，邀我整冠履。", "著鞭向晴原，盤傳咄嗟具。", "移樽晚色間，醉入衆香聚。", "花浮承露盤，座繞臨風樹。", "停杯憶昨遊，香色尚深駐。", "重來未旬浹，頓覺心腹露。", "後會雖可期，稍稍迫遲暮。", "酬花了無計，一醉其殆庶。", "如何競剪燭，雕繪覓奇句。", "願當百罰深，肯效黄金注。"]}