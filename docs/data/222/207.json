{"author": "鄭剛中", "period": "宋", "type": "诗", "title": "相識有遺予以紫石硯者謂是下巖石名曰玉斗予自湖南再轉之嶺畏行李重滯舊所用委棄不存正以無硯爲窘得之喜甚且愛其名捧而戲之曰亞父後爾尚無恙耶爲賦此", "paragraphs": ["眼如鸜鵒色如肝，此語傳聞謾有年。", "李觀匣中方念往，范增撞後豈知全。", "臨池欲試曾親滴，把墨重看未忍研。", "何幸卻同郴筆句，貯雲含霧到封川。"]}