{"author": "李彌遜", "period": "宋", "type": "诗", "title": "與同館晝會王公衡家分韻得瓜字", "paragraphs": ["秋曦上觀闕，晨騶散蜂衙。", "追隨我輩人，偶到蓬萊家。", "主人心遠塵，門無車馬譁。", "峰巒生几棐，圖書亂籖牙。", "午簟琅玕清，蓴甌荐流霞。", "坐令秋風思，悠悠起天涯。", "微官浪自縛，霜蔓縈寒瓜。", "愛子庭宇靜，同官謝紛華。", "寓意語成劇，忘機慮乃賒。", "得酒且復盡，昏林欲藏鴉。"]}