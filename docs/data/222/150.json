{"author": "鄭剛中", "period": "宋", "type": "诗", "title": "郡治西廳錦被花不爲治架每花開覆地而紅或緣他木以升予分其本植草亭之東家僮相與栽木於地髙七尺許上布圎竹復破竹交加之外出四簷如屋之狀通小窗側戶以窺視而出入餘皆花地下置一榻一几可以獨酌作詩以記之云", "paragraphs": ["栽花傍庭砌，立木爲花屋。", "小戶虚一偏，横窗置其腹。", "分竹接柔蔓，尺寸引勾曲。", "春工直解事，夜雨頻澆沃。", "枝條日滋榮，滿架籠新綠。", "紅淺暗香深，揖遜薔薇服。", "此花名錦被，覆我四圍足。", "比之公孫布，豈不堪華縟。", "自慚流落人，尚此享癡福。", "我欲飲其中，亂影交醽醁。", "擁被即長謡，傲枕眠清熟。", "又欲效王勃，醉處先磨墨。", "引此略覆面，腸胃成機軸。", "染筆起臨風，定作花芬馥。"]}