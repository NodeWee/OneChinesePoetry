{"author": "黄彥平", "period": "宋", "type": "诗", "title": "程伯禹給事供職維揚不及迎侍通直丈生辰欲寄壽星未獲方深念不懌有叩門求售者既得之自贊其異且求詩", "paragraphs": ["將軍精忠石飲羽，志士純孝冰出魚。", "天公曉人極了了，間遣異物供時須。", "西清侍講廣陵居，壽親千里愁作書。", "平明剝啄出見客，帝俾遺汝明星圖。", "仙官游空貌不臞，若木映日華不枯。", "勿嫌龜鶴有皂白，相汝綵服爲親娯。", "嗟君密行不可誣，塞侯周叔俱不如。", "帥先百僚待忠孝，佇相明主平羌雛。"]}