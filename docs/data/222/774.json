{"author": "李彌遜", "period": "宋", "type": "诗", "title": "黄蘗歸途以碧潭清皎潔爲韻分得碧字真歇泛舟先歸", "paragraphs": ["苦爲捫蘿行，正坐愛山癖。", "振衣雲中樹，洗耳泉上石。", "稍尋優缽林，偶旁瞿曇宅。", "溪横走羊腸，山轉回龍脊。", "兩難伴榰笻，二老共飛錫。", "望迷落葉秋，坐斷蒲團夕。", "雲歸遶窗明，香盡出簷碧。", "希聲發巖竇，妙觀生墻壁。", "塵緣苦椎板，勝事成今昔。", "離家月垂鈎，歸路月掛壁。", "師今一帆輕，我向百里役。", "船子罷持橈，趙州行驀直。"]}