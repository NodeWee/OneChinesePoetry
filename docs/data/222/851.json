{"author": "李彌遜", "period": "宋", "type": "诗", "title": "黎道人自長沙入閩觧石見之論易頗有所得自言居醴陵山中有田廬養魚種竹可以卒歲作取足庵義方堂優游其間藏書敎子甚樂也遽還求詩贈之", "paragraphs": ["兩腳不踏咸陽塵，兩眼不逐瀟湘春。", "胸中乾坤照萬古，奇偶縱横何足數。", "閉門有竹食有魚，遺子有田家有書。", "一生可了心自足，世上紛紛謾榮辱。"]}