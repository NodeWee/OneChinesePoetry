{"author": "李彌遜", "period": "宋", "type": "诗", "title": "夏日登臺晚雲層疊若衆山狀伯氏令賦詩因成長韻", "paragraphs": ["陽光潑血汗交頤，晚日政與長空宜。", "海神遊戲出霮䨴，風伯退聽停嘘吁。", "初如炎官火傘動，漸若寒露冰壺欹。", "九烏堕翼天地暗，六鰲矯首山川隨。", "飛來一峰横突兀，競秀萬壑排參差。", "岱宗坡陀太華小，少室破碎終南低。", "深谷婉麗發春態，髙巖磊落呈秋姿。", "峰青盤螺綰新髻，水碧分暈浮修眉。", "鸞翔鳯翥露纖巧，虎踞龍蟠驚崛奇。", "觀臺彷彿隱仙聖，樓閣縹緲生蛟螭。", "誰於天宇弄顯晦，力與地險論髙卑。", "盪胸稜稜各騰踏，翻手冉冉爭奔馳。", "平生腳底識南北，此日眼界迷東西。", "身輿欲上白銀闕，風馭不假青雲梯。", "三薰三沐謝世事，一丘一壑真吾栖。", "捫參歷井不憚遠，直恐夜半潛推移。"]}