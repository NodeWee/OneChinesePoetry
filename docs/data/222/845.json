{"author": "李彌遜", "period": "宋", "type": "诗", "title": "與何西仲秉燭飲梅下", "paragraphs": ["山茶著包大如繭，初見寒梢一花展。", "强將老眼趁年華，日日芒鞋踏苔蘚。", "花神似苦山翁催，不問春風有深淺。", "樹頭紛紛弄月明，冰雪瓊瑤亂裁剪。", "癡□公事無了時，與花拚作十日期。", "闌風伏雨恐相逼，夜傍花陰燒燭隨。", "攀條嚼蕊興不盡，滿把自摘香傳衣。", "星星霜鬢簪不得，小撚疏英翻酒巵。", "兒童莫作吳歈聲，山翁正與花神盟。", "生愁一片風飄零，留取北枝寬作程。"]}