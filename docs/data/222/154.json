{"author": "鄭剛中", "period": "宋", "type": "诗", "title": "園中錦被花始開一枝紅白二色趙守以二詩見報依韻答之  其二", "paragraphs": ["機上紅，江頭紅，其織其濯皆春風。", "平鋪豈是寶刀翦，怯日尚用輕煙籠。", "何人不置芙蓉帳，置向山園寂寞中。", "欲尋詩句贊天巧，亂蘤秀發詩不工。", "一枝和露奉明牧，知我陋室非所容。", "果然花去玉爲報，瑣細換得光玲瓏。", "頹然只擁公孫布，曉枕不知傳鼓鐘。"]}