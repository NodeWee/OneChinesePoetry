{"author": "鄭剛中", "period": "宋", "type": "诗", "title": "鄰翁以紫石斛承粗石一塊爲予書室之奉斛蓋端溪之不堪爲硯者然較以所載山石則勝矣予是以有白鹿蒼璧之句白鹿蒼璧事見西漢書若乃忘真假遺美惡則予不知此石之與真山果同異哉", "paragraphs": ["見山不見理，真假析爲二。", "看假作真山，細大豈殊致。", "鄰翁憐索居，奉我石一塊。", "嵌空坐短小，枯澀少堅膩。", "承以下巖紫，其體潤而細。", "翁言白鹿皮，蒼璧慚倒置。", "殷勤加謝翁，分别非所會。", "但見眼中山，屹立出塵外。", "侵寒欲清癯，向晚亦孤翠。", "蕭蕭風雨天，雲氣或冥晦。", "雖無禽鳥聲，頗若巖洞邃。", "側耳聽其中，恐有隱者在。"]}