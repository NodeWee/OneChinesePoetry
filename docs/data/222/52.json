{"author": "晁公遡", "period": "宋", "type": "诗", "title": "今年正月二十五日行園見羣花盡開悵然追思去年是日去江津縣親戚相送今一歲矣嗟歎不足情見乎辭", "paragraphs": ["去年別津鄉，兩岸麥離離。", "親戚知我行，曉出相追隨。", "繫船五里沙，江水清漣漪。", "俯窺皆白石，綠色可染衣。", "何以謝送者，呼酒聊共持。", "放杯不忍去，看我船解維。", "至今念其處，歲月忽如馳。", "還復見薺麥，青青滿陵陂。", "桃李亦盡開，風吹總成泥。", "一歲春一來，少留能幾時。", "乃若遠行客，日夜只欲歸。", "正須勤往遊，步遶芳菲枝。", "釃渠引微流，浮萍已生池。", "無事但日飲，更賦涉園詩。"]}