{"author": "李彌遜", "period": "宋", "type": "诗", "title": "次韻張嵇仲侍郎", "paragraphs": ["燕公提大筆，萬象入陶冶。", "公今真似之，信是渥洼馬。", "當年動天眷，愕睨肉食者。", "珥貂漢廷臣，往往富平下。", "朅來楚江城，百事聊復且。", "傳聞九門開，裳珮翼如也。", "巖廊正需公，料理及閑暇。", "不然坐玉堂，堵立看揮洒。", "胡爲尚居東，一麾凡屢假。", "憶昔從公遊，端門正槐夏。", "午騎聯輕肥，晨班從魚雅。", "頻年江淮臥，隻影未爲寡。", "誰云若遺□，殆甚履中苴。", "相逢屢解榻，得句即邀社。", "重追一笑歡，百憂罷牽惹。", "况陪賦文機，不數分金賈。", "青蒿倚長松，懷抱肯舒寫。", "殘枝到春歸，風燈不留灺。", "世人重虚名，自視輕拱把。", "獨醒竟何事，空負月中斚。", "及茲春尚餘，得酒勿復捨。"]}