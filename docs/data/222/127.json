{"author": "鄭剛中", "period": "宋", "type": "诗", "title": "客惠賓州竹簟甚佳取退之鄭群贈簟詩讀之數過成古風云", "paragraphs": ["卷送風漪光八赤，竹新漸作琉璃色。", "世人貴耳便賤目，那知不抵蘄州笛。", "年來愧汗常浹膚，夏日自嫌汙枕席。", "有時追誦法曹句，悵恨宗人不多得。", "山齋置榻客一身，君惠清凉到心骨。", "門前客至莫見嗔，老子解衣喧鼻息。"]}