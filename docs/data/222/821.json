{"author": "李彌遜", "period": "宋", "type": "诗", "title": "子美士曹送示梅花似表弟有詩因次其韻", "paragraphs": ["春花先到詩翁家，融和入木生妍華。", "攀條不减隴頭贈，與我病眼增空花。", "輕綃襯雪香未透，月中妃子新來痩。", "意態輕盈總不如，孤芳雅合群花右。", "速令解盎傾彫胡，叩門換酒呼長鬚。", "對花劇飲百不問，此身如視秦人臞。", "一枝相惱已如許，況及秀發連根株。", "春工日夜正剪刻，東鄰□好公知無。", "會須空腹貯好語，醉中要看雲烟書。"]}