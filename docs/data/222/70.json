{"author": "晁公遡", "period": "宋", "type": "诗", "title": "尉廨無隙地不能蒔花竹之屬惟廳事前舊有柳一株予憐其獨也增植其七焉暮春之月大有生意可喜爲賦此", "paragraphs": ["千林春入花梢紅，空庭無樹來東風。", "手栽楊柳三尺許，芳意已在萌芽中。", "官居難期十年木，聊爾移根伴幽獨。", "雨催細葉相續生，眉峯爲誰出脩綠。", "君不見美人夢中春日長，翠簾風開捲春光。", "饑寒病叟寧有此，蒼苔破封對作行。", "游絲飛空日停午，乳燕巢成寂無語。", "柔條作陰未覆庭，影立東風不能舞。", "明年我亦未成歸，會見裊裊生新枝。", "清陰漸滿摇落日，度曲無力弓蠻垂。", "人生於世無定著，身與楊花共飄泊。", "他年莫忘桓將軍，漢南重來看摇落。"]}