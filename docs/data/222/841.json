{"author": "李彌遜", "period": "宋", "type": "诗", "title": "僕和蹈元蓮竹之什意在譽竹於蓮有投鼠之嫌明復知縣有作姑兩可之他日蹈元邀客置酒花下予不得無愧復用前韻以謝花云", "paragraphs": ["藍田官舍碧山裏，南北紅蕖照明水。", "公餘喚客坐晚凉，不獨桃源真避世。", "舉杯欲酌還自愁，退之慚花不御李。", "卻持巵酒起謝花，我亦前言聊一戲。", "就令嫵媚正不惡，更向鄭公觀所以。", "世情好惡苦不常，富貴相親貧賤棄。", "與花俱是天涯人，萬事要同風過耳。", "花聞我語爲觧顔，一笑凝然作川媚。", "主人有酒君但傾，對花不飲竟何謂。", "宰官况有弄丸手，坐觧兩家歸兩是。", "花神莫浪疑山翁，翁心壁月當寒空。"]}