{"author": "鄭剛中", "period": "宋", "type": "诗", "title": "衡嶽左右道旁茅舍竹門中有老人八十一歲宣和間嘗爲蕪湖尉因官火棄官寓湖湘無生涯學者時過之問經義遂相資助皆自言如是予飯其旁飯已即行馬上擬成", "paragraphs": ["茅舍柴門晝亦扃，松姿鶴骨向人清。", "闔門饘粥千金重，九品冠裳一唾輕。", "仁義到頭焉用稼，聲名真是豈其卿。", "我慚瘦馬衝烟雨，不得從容慕老成。"]}