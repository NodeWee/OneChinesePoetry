{"author": "俞德鄰", "period": "宋", "type": "诗", "title": "課僕詣田所偶用淵明庚戌歲九月中于西田穫早稻韻", "paragraphs": ["人生念何事，方寸纏憂端。", "憂端日澒洞，胡不思自安。", "富貴等電露，變滅無留觀。", "百畝雖已隘，朝耕夕復還。", "秋風穡寶實，十口無饑寒。", "何爲苦役役，而欲事所難。", "所以沮溺徒，不受名利干。", "行藏隨用舍，千載師孔顔。", "作勞有餘暇，柴門晝常關。", "斗酒且自勞，此外無足歎。"]}