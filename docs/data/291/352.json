{"author": "俞德鄰", "period": "宋", "type": "诗", "title": "甲戌六月十四日月食過半七月十四日抵廣信月巖有感而作", "paragraphs": ["昔聞月巖巖上月，無今無古無圓缺。", "天無二日月有二，此豈鬼剔神剜出。", "我從前月客帝京，月明忽苦蝦蟇精。", "爾時見天會事發，誓取妖蟇膏寸鐵。", "不知巖月當此時，上睹月食悲不悲。", "我行過此三歎息，此月不食彼月食。", "再拜山靈問川后，妖蟇到底受磔否。"]}