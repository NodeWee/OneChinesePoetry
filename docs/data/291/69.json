{"author": "梅堯臣", "period": "宋", "type": "诗", "title": "劉涇州以所得李士衡觀察家號蟾蜍硯其下刻云天寶八年冬端州刺史李元德靈卵石造示劉原甫原甫方與予飲辨云天寶稱載此稱年僞也遂作詩予與江鄰幾諸君和之", "paragraphs": ["硯如刳蟆腹如月，又若剖瓢萌强發。", "鎸題天寶年造之，刺氏李元傳自越。", "刳蟆剖瓢我莫分，稱載作年初辯君。", "君雖能辯猶曰寶，寶茲僞物吾何云。", "仰天大笑飲君酒，硯真硯僞休開口。", "願封漆匣還與侯，請共江翁獨持守。"]}