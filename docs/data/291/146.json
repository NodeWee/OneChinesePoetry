{"author": "梅堯臣", "period": "宋", "type": "诗", "title": "和范景仁王景彝殿中雜題三十八首並次韻 賜燭", "paragraphs": ["天子賜燭昏夜時，嫦娥閉月栽桂枝。", "稱量高下唯妍辭，相與盡心無附離。", "求安去病如上池，照耀不容毫髮私。", "品藻一定何可移，光焰奪晝資爾爲。", "宣王徒美庭燎詩，魏帝自徹月殿披。", "我朝好士萬古垂，搜索賢俊登蒿藜。", "孰不力吐肝膽脾，枉用宴飲生脛脂。", "雲龍將見升騤騤，燃此必欲無所遺。", "收殘喜氣如蒸炊，蜜蜂慙愧空多知。"]}