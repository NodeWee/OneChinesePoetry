{"author": "梅堯臣", "period": "宋", "type": "诗", "title": "次韻和原甫陪永叔景仁聖徒飲余家題庭中枯菊之什", "paragraphs": ["九月車馬過，我庭黄菊鮮。", "重來踰七旬，枯萼無復妍。", "自非凌霜操，枝葉徒相連。", "衰敗未忍去，根荄尚翹然。", "不意憔悴叢，猶爲君子憐。", "固值時節晚，豈恨地勢偏。", "直如木上蘿，緣蔓欲到天。", "一朝風雪厲，零落向暮年。", "至此事乃等，高低復何言。", "公休誇松柏，彭祖與顔淵。", "各不相健羨，焉能論柔堅。", "願公時飲酒，周孔今下泉。"]}