{"author": "俞德鄰", "period": "宋", "type": "诗", "title": "次韻龍仁夫種菊二首  其一", "paragraphs": ["憂來感人心，把菊行東籬。", "悠然南山句，憶此刪後詩。", "詩亡絕遺響，菊在餘幽姿。", "麟洲有達士，與菊心相期。", "左揖隆中老，右揖綿上推。", "汎此忘憂物，聊以供吾私。", "真樂未易識，勝事空自知。", "金風摵摵鳴，金英粲粲垂。", "我欲從子醉，不羨高陽池。", "焉知義熙後，此會非今時。"]}