{"author": "俞德鄰", "period": "宋", "type": "诗", "title": "常州天慶觀畫龍二世傳仙筆一點睛乘雷電飛去一經兵火亦不復存", "paragraphs": ["毘陵天慶宮中壁，夭趫雙龍勢千尺。", "鬐圓尾壯角浪平，目深鼻豁鱗纖密。", "一龍點睛已飛去，電掣金蛇雷破柱。", "一龍舊壁尚蜿蜒，朝昏恍惚騰雲霧。", "黑風動地劫火燔，鬼神糜爛龍崩奔。", "蒼生百萬化魚肉，𥁃池觱沸骸陵屯。", "靈物去留應有數，戛銅吹竹誰韶頀。", "會歸罨畫吸清谿，一雨八荒均布濩。"]}