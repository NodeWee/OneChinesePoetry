{"author": "梅堯臣", "period": "宋", "type": "诗", "title": "飲劉原甫舍人家同江鄰幾陳和叔學士觀白鷴孔雀鳧鼎周亞夫印鈿玉寶赫連勃勃龍雀刀", "paragraphs": ["主人鳳皇池，二客天祿閣。", "共來東軒飲，高輪雜談謔。", "南籠養白鷴，北籠養孔雀。", "素質水紋纖，翠毛金縷薄。", "大誇鳬柄鼎，不比龍頭杓。", "玉印傳條侯，字辯亞與惡。", "鈿劍刻辟邪，符寶殊制作。", "末觀赫連刀，龍雀鑄鐶鍔。", "每出一物玩，必勸衆賓酌。", "又令三雲髻，行酒何綽約。", "固非世俗驩，自得閱古樂。", "聖賢泯泯去，安有不死藥。", "竟知不免此，烏用强檢縛。", "開目即是今，轉目已成昨。", "歸時見月上，酒醒見月落。", "怳然如夢寐，前語誠不錯。"]}