{"author": "梅堯臣", "period": "宋", "type": "诗", "title": "去年宋中道自洺州以書令魏殊來謁予魏遂託主第後辭歸予因中道之兄次道有孔雀賦以送魏生", "paragraphs": ["置從南海桄榔林，籠入西州鸚鵡地。", "聳冠翕翼脩尾張，鱗鱗團花金縷翠。", "一身粲爛文章多，引聲笙竽奈遠何。", "五侯池館不可戀，桂樹深枝自有窠。", "鳳皇樓頭饒燕雀，入屋穿簾非爾樂。", "非爾樂，去何之，北方佳人或歌咢。"]}