{"author": "陳執中", "period": "宋", "type": "诗", "title": "題蒼梧部", "paragraphs": ["莫訝南方景物疏，爲君聊且話蒼梧。", "地傾二面城池壯，江迸三流氣色麄。", "山畜火光因政出，石藏牛影爲仙呼。", "官廳傳自唐丞相，民頌思從漢大夫。", "龍母廟堂神鬼集，鰐魚池近介鱗趨。", "朝臺望斷歸岐路，冰井頻窺爽髪膚。", "膾美不堪全用鯉，果珍何忍命爲奴。", "雲歸上國名終遠，郡带□藩勢未孤。", "銅鼓聲浮翻霹靂，桄榔林靜露真珠。", "溪平花檻饒桃李，疆壓鶯歌盡鷓鴣。", "三足吉祥文上載，獨峰爲盛事元無。", "封疆自覺隨時廣，飲食從分過嶺殊。", "行伍戢威遵下武，兒童知學樂從儒。", "風輕別墅來漁唱，人到閑坊戀酒壚。", "服尚鮮華幾兩蜀，市相交易類全吳。", "營希賢帥偏栽柳，扇慕良規各製蒲。", "春聳門闌多列戟，雪從絃管舞雙奴。", "只因談笑評風俗，僭用詩謠和袴襦。", "萬里無媒休促蹙，數年從宦弄斯須。", "卻憂別後牽吟想，欲寫幽期入畫圖。"]}