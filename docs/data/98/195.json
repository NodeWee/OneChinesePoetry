{"author": "張先", "period": "宋", "type": "诗", "title": "醉眠亭", "paragraphs": ["松陵江畔客，築室從何年。", "世俗徒紛紛，不知李子賢。", "在彼既不知，不如醉且眠。", "聲名衮衮誰知命，醉非愛酒眠非病。", "長江渾渾無古今，羣山回合來相應。", "呼奴沽酒不可遲，買魚斫膾煩老妻。", "何必紉繩繫飛兔，百年長短空自知。", "直將褌蝨視天地，冥冥支枕窮四時。", "九衢足塵土，朱門多是非。", "秋風老蓴鱸，扁舟何日歸。"]}