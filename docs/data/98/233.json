{"author": "晏殊", "period": "宋", "type": "诗", "title": "列子有力命王充論衡有命祿極言必定之致覽之有感", "paragraphs": ["大鈞播羣物，零茂歸自然。", "默定既有初，不爲智力遷。", "籞寇導其流，仲任派其源。", "智愚信自我，通塞當由天。", "宰世曰臯伊，迷邦有顔原。", "吾道誠一概，彼途鍾百端。", "卷之入纖毫，舒之盈八埏。", "進退得其宜，夸榮非所先。", "朝聞可夕隕，吾奉聖師言。"]}