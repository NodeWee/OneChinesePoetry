{"author": "溫庭筠", "period": "唐", "type": "诗", "title": "秘書省有賀監知章草題詩筆力遒健風尚高遠拂塵尋玩因有此作", "paragraphs": ["越溪漁客賀知章，任達憐才愛酒狂。", "鸂鶒葦花隨釣艇，蛤蜊菰菜夢橫塘。", "幾年涼月拘華省，一宿秋風憶故鄉。", "榮路脫身終自得，福庭迴首莫相忘。", "出籠鸞鶴歸遼海，落筆龍蛇滿壞牆。", "李白死來無醉客，可憐神彩弔殘陽。"]}