{"author": "溫庭筠", "period": "唐", "type": "诗", "title": "昆明池水戰詞", "paragraphs": ["汪汪積水光連空，重疊細紋晴漾紅。", "赤帝龍孫鱗甲怒，臨流一盼生陰風。", "鼉鼓三聲報天子，雕旌獸艦凌波起。", "雷吼濤驚白石山，石鯨眼裂蟠蛟死。", "溟池海浦俱喧豗，青幟白旌相次來。", "箭羽槍纓三百萬，踏翻西海生塵埃。", "茂陵仙去菱花老，唼唼遊魚近煙島。", "渺莽殘陽釣艇歸，綠頭江鴨眠沙草。"]}