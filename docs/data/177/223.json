{"author": "溫庭筠", "period": "唐", "type": "诗", "title": "余昔自西濱得蘭數本移藝於庭亦既逾歲而芃然蕃殖自余遊者未始以芳草爲遇矣因悲夫物有厭常而反不若混然者有之焉遂寄情於此", "paragraphs": ["寓賞本殊致，意幽非我情。", "吾常有流淺，外物無重輕。", "各言藝幽深，彼美香素莖。", "豈爲賞者設，自保孤根生。", "易地無赤株，麗土亦同榮。", "賞際林壑近，泛餘煙露清。", "余懷既鬱陶，爾類徒縱橫。", "妍蚩苟不信，寵辱何爲驚。", "貞隱諒無迹，激時猶揀名。", "幽叢靄綠畹，豈必懷歸耕。"]}