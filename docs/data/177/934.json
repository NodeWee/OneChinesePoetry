{"author": "李郢", "period": "唐", "type": "诗", "title": "陽羨春歌", "paragraphs": ["石亭梅花落如積，玉蘚斕班竹姑赤。", "祝陵有酒清若空，煮稬蒸魚作寒食。", "長橋新晴好天氣，兩市兒郎[櫂]船戲。", "溪頭鐃鼓狂殺儂，青蓋紅裙偶相值。", "風光何處最可憐，邵家高樓白日邊。", "樓下遊人顏色喜，溪南黃帽應羞死。", "三月未有二月殘，靈龜可信渰水乾。", "葑草青青促歸去，短簫橫笛說明年。"]}