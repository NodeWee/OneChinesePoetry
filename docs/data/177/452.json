{"author": "溫庭筠", "period": "唐", "type": "诗", "title": "鴻臚寺有開元中錫宴堂樓臺池沼雅爲勝絕荒涼遺址僅有存者偶成四十韻", "paragraphs": ["明皇昔御極，神聖垂耿光。", "沈機發雷電，逸躅陵堯湯。", "西覃積石山，北至窮髮鄉。", "四凶有獬豸，一臂無螳螂。", "嬋娟得神豔，郁烈聞國香。", "紫縧鳴羯鼓，玉管吹霓裳。", "祿山未封侯，林甫才爲郎。", "昭融廓日月，妥帖安紀綱。", "羣生到壽域，百辟趨明堂。", "四海正夷宴，一塵不飛揚。", "天子自猶豫，侍臣宜樂康。", "軋然閶闔開，赤日生扶桑。", "玉砌露盤紆，金壺漏丁當。", "劒佩相擊觸，左右隨趨蹌。", "玄珠十二旒，紅粉三千行。", "顧盻生羽翼，叱嗟廻雪霜。", "神霞凌雲閣，春水驪山陽。", "盤鬬九子糭，甌擎五雲漿。", "雙瓊京兆博，七鼓邯鄲娼。", "毰毸碧雞鬬，蘢葱翠雉場。", "杖官繡蔽膝，寶馬金鏤錫。", "椒塗隔鸚鵡，柘彈驚鴛鴦。", "猗歟華國臣，鬢髪俱蒼蒼。", "錫宴得幽致，車從真煒煌。", "畫鷁照魚鼈，鳴騶亂鶖鶬。", "颭灩蕩碧波，炫煌迷橫塘。", "縈盈舞廻雪，宛轉歌遶梁。", "豔帶畫銀絡，寶梳金鈿筐。", "沈冥類漢相，醉倒疑楚狂。", "一旦紫微東，胡星森耀芒。", "憑陵逐鯨鯢，唐突驅犬羊。", "縱火三月赤，戰塵千里黃。", "殽函與府寺，從此俱荒涼。", "茲地乃蔓草，故基摧壞牆。", "枯池接斷岸，唧唧啼寒螿。", "敗荷塌作泥，死竹森如槍。", "遊人問老吏，相對聊感傷。", "豈必見麋鹿，然後堪迴腸。", "幸今遇太平，令節稱羽觴。", "誰知曲江曲，歲歲棲鸞凰。"]}