{"author": "崔珏", "period": "唐", "type": "诗", "title": "門前柳", "paragraphs": ["門前蜀柳□知春，風澹煖煙愁殺人。", "將謂只栽郡樓下，不知迤邐連南津。", "南津柳色連南市，南市戎州三百里。", "夷陬蠻落相連接，故鄉莫道心先死。", "我今帝里尚有家，門前嫩柳插仙霞。", "晨霑太一壇邊雨，暮宿鳳皇城裏鵶。", "別來三載當誰道，門前年年綠陰好。", "春來定解飛雪花，雨後還應庇煙草。", "憶昔當年栽柳時，新芽茁茁嫌生遲。", "如今宛轉稊著地，常向綠陰勞夢思。", "不道彼樹好，不道此樹惡。", "試將此意問野人，野人盡道生處樂。", "爲報門前楊柳栽，我應來歲當歸來。", "縱令樹下能攀折，白髮如絲心似灰。"]}