{"author": "溫庭筠", "period": "唐", "type": "诗", "title": "過華清宮二十二韻", "paragraphs": ["憶昔開元日，承平事勝遊。", "貴妃專寵幸，天子富春秋。", "月白霓裳殿，風乾羯鼓樓。", "鬬雞花蔽膝，騎馬玉搔頭。", "繡轂千門妓，金鞍萬戶侯。", "薄雲欹雀扇，輕雪犯貂裘。", "過客聞韶濩，居人識冕旒。", "氣和春不覺，煙暖霽難收。", "澀浪和瓊甃，晴陽上彩斿。", "卷衣輕鬢嬾，窺鏡澹蛾羞。", "屏掩芙蓉帳，簾褰玳瑁鉤。", "重瞳分渭曲，纖手指神州。", "御案迷萱草，天袍妬石榴。", "深巖藏浴鳳，鮮隰媚潛虬。", "不料邯鄲蝨，俄成即墨牛。", "劒鋒揮太皞，旗焰拂蚩尤。", "內嬖陪行在，孤臣預坐籌。", "瑤簪遺翡翠，霜仗駐驊騮。", "豔笑雙飛斷，[香]魂一哭休。", "早梅悲蜀道，高樹隔昭丘。", "朱閣重霄近，蒼崖萬古愁。", "至今湯殿水，嗚咽縣前流。"]}