{"author": "程公許", "period": "宋", "type": "诗", "title": "鴈湖先生揆初在旦某以家藏唐畫熾盛光如來像一軸祝先生壽稽首說偈云", "paragraphs": ["十方世界香水海，如微塵數無邊億。", "諸佛各以本誓願，遍坐道場作饒益。", "稽首兩足熾盛光，具有廣大神通力。", "剛風其上羅諸天，日月星宿與梵釋。", "手持宮殿充妙供，雨香花雲作嚴飾。", "慈悲爲車衆寶聚，載以萬行波羅蜜。", "周游三界一彈指，善行何曾有轍迹。", "我曾禮足持祕呪，寶繪偶得唐人筆。", "素縑一幅幾斷爛，丹青慘澹古顔色。", "巍巍趺坐寶蓮臺，冠佩環趨星拱極。", "未論畫手入何品，成壞難以有相詰。", "龍天守護敢不戒，一會靈山儼如昔。", "恭惟鴈湖老尊宿，佛地位人人不識。", "偶年與世作依怙，意倦還歸弄泉石。", "願持畫本祝修齡，往與浄名分半席。", "刀兵之劫遍大地，三界同聚一火宅。", "要須開士運悲心，立大津梁拯羣溺。", "豈同小乘專利己，塊守空山縛禪寂。", "金輪慈光耀今古，願與我公占壽籍。", "向來摩頂經授記，堅拂許令親入室。", "夜深急雪欲齊腰，不室巖前好消息。"]}