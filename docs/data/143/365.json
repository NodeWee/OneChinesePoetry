{"author": "竇庠", "period": "唐", "type": "诗", "title": "勅目至家兄蒙淮南僕射杜公奏授祕校兼節度參謀同書寄上", "paragraphs": ["朝市三千里，園廬二十春。", "步兵終日飲，原憲四時貧。", "桂樹留人久，蓬山入夢新。", "鶴書承處重，鵲語喜時頻。", "草奏才偏委，嘉謀事最親。", "榻因徐孺解，醴爲穆生陳。", "衛國今多士，荆州好寄身。", "煙霄定從此，非假問陶鈞。"]}