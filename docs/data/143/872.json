{"author": "盧綸", "period": "唐", "type": "诗", "title": "和李中丞詶萬年房署少府過汾州景雲觀因以寄上房與李早年同居此觀", "paragraphs": ["顯晦澹無迹，賢哉常晏如。", "如何警孤鶴，忽乃傳雙魚。", "敘以泉石舊，悵然風景餘。", "低回青油幕，夢寐白雲居。", "玉洞桂香滿，雪壇松影疎。", "沈思矚仙侶，紓組正軍書。", "積學早成道，感恩難遂初。", "梅生諒多感，歸止豈吾廬。"]}