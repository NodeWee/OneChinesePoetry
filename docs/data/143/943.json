{"author": "盧綸", "period": "唐", "type": "诗", "title": "郊居對雨寄趙涓給事包佶郎中", "paragraphs": ["暑雨青山裏，隨風到野居。", "亂漚浮曲砌，懸溜響前除。", "塵鏡愁多掩，蓬頭嬾更梳。", "夜窗淒枕席，陰壁潤圖書。", "蕭颯宜新竹，龍鐘拾野蔬。", "石泉空自咽，藥圃不堪鋤。", "濁水淙深轍，荒蘭擁敗渠。", "繁枝留宿鳥，碎浪出寒魚。", "桑屐時登望，荷衣自卷舒。", "應憐在泥滓，無路託高車。"]}