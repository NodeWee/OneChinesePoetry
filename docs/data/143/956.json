{"author": "盧綸", "period": "唐", "type": "诗", "title": "太白西峯偶宿車祝二尊師石室晨登前巘憑眺書懷即事寄呈鳳翔齊員外張侍御", "paragraphs": ["弱齡誠昧鄙，遇勝惟求止。", "如何羈滯中，得步青冥裏。", "青冥有桂藂，冰雪兩仙翁。", "毛節未歸海，丹梯閑倚空。", "逍遙擬上清，洞府不知名。", "醮罷雨雷至，客辭山忽明。", "山明鳥聲樂，日氣生嵓壑。", "嵓壑樹脩脩，白雲如水流。", "白雲消散盡，隴塞儼然秋。", "積阻關河固，綿聯烽戍稠。", "五營承廟略，四野失邊愁。", "吁嗟繫塵役，又負靈仙迹。", "芝朮自芳香，泥沙幾沈溺。", "書此欲沾衣，平生事每違。", "煙霄不可仰，鸞鶴自追隨。"]}