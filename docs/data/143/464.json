{"author": "戴叔倫", "period": "唐", "type": "诗", "title": "九日與敬處士左學士同賦采菊上東山便爲首句", "paragraphs": ["采菊上東山，山高路非遠。", "江湖乍遼敻，城郭亦在眼。", "晝日市井喧，閏年禾稼晚。", "開尊會佳客，長嘯臨絕巘。", "戲鶴唳且閑，斷雲輕不卷。", "鄉心各萬里，醉話時一展。", "喬木列遙天，殘陽貫平坂。", "徒憂征車重，自笑謀慮淺。", "却顧郡齋中，寄傲與君同。"]}