{"author": "戴叔倫", "period": "唐", "type": "诗", "title": "桂陽北嶺偶過野人所居聊書即事呈王永州邕李道州圻", "paragraphs": ["犬吠空山響，林深一逕存。", "隔雲尋板屋，渡水到柴門。", "日晝風煙靜，花明草樹繁。", "乍疑秦世客，漸識楚人言。", "不記逃鄉里，居然長子孫。", "種田燒險谷，汲井鑿高原。", "畦葉藏春雉，庭柯宿旅猨。", "嶺陰無瘴癘，地隙有蘭蓀。", "內戶均皮席，枯瓢沃野餐。", "遠心知自負，幽賞詎能論。", "轉步重崖合，瞻途落照昏。", "他時願攜手，莫比武陵源。"]}