{"author": "盧綸", "period": "唐", "type": "诗", "title": "得耿湋司法書因敘長安故友零落兵部苗員外發祕省李校書端相次傾逝潞府崔功曹峒長林司空丞曙俱謫遠方余以搖落之時對書增歎因呈河中鄭倉曹暢參軍昆季", "paragraphs": ["鬢似衰蓬心似灰，驚悲相集老相催。", "故友九泉留語別，逐臣千里寄書來。", "塵容帶病何堪問，淚眼逢秋不喜開。", "幸接野居宜屣步，冀君清夜一申哀。"]}