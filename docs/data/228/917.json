{"author": "邵雍", "period": "宋", "type": "诗", "title": "甕牖吟", "paragraphs": ["有客無知，唯知自守。", "自守無他，唯求寡咎。", "有屋數間，有田數畝。", "用盆爲池，以甕爲牖。", "牆高于肩，室大于斗。", "布被暖餘，蔾羹飽後。", "氣吐胸中，充塞宇宙。", "筆落人間，暉映瓊玖。", "人能知止，以退爲茂。", "我自不出，何退之有。", "心無妄思，足無妄走。", "人無妄交，物無妄受。", "炎炎論之，甘處其陋。", "綽綽言之，無出其右。", "羲軒之書，未嘗去手。", "堯舜之談，未嘗虛口。", "當中和天，同樂易友。", "吟自在詩，飲歡喜酒。", "百年升平，不爲不偶。", "七十康强，不爲不壽。"]}