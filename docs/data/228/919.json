{"author": "邵雍", "period": "宋", "type": "诗", "title": "小車吟", "paragraphs": ["有客無知，唯知有家。", "有家能歸，其歸非遐。", "靈臺瑩靜，天壞披葩。", "書用大筆，出乘小車。", "身爲男子，生于中華。", "又居洛陽，爲幸何多。", "天地中央，帝王貞宅。", "漢唐遺烈，氣象自佳。", "聖賢區宇，士人淵藪。", "仁義場圃，聞見無涯。", "里巷相切，親朋相過。", "人疑日馭，我謂星查。", "或遊金谷，或泛月波。", "或經履道，或過銅駝。", "進退雲水，舒卷煙霞。", "揄揚風月，擡帖鶑花。", "性喜飲酒，飲喜微酡。", "飲未微酡，口先吟哦。", "吟哦不足，遂及浩歌。", "浩歌不足，無可柰何。"]}