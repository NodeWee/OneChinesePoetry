{"author": "萬某", "period": "宋", "type": "诗", "title": "九日南山", "paragraphs": ["南山何峩峩，群峰秀色聚。", "朝暉與夕靄，無□□去住。", "徘徊九折險，縈曲一川注。", "懸崖置屋少，□穴亦可度。", "蒼然老楠木，幾閲風霜斁。", "孫枝長□許，老幹未肯仆。", "昔年重九日，來者必三顧。", "題詩刻峭壁，皆欲寄□□。", "念我獨何人，今日追故步。", "凌晨出南門，風雨怯行路。", "不憚登涉難，恐失此日故。", "造物亦隨人，晴明送日暮。", "徐行兩柏間，杯盤共草具。", "賓僚不鄙我，笑語露情愫。", "他時儻再來，莫指桃源誤。"]}