{"author": "邵雍", "period": "宋", "type": "诗", "title": "王勝之諫議見惠文房四寶內有巨硯尤佳因以謝之", "paragraphs": ["銅雀或常聞，未嘗聞金雀。", "始愧林下人，識物不甚博。", "金雀出何所，必出自靈嶽。", "剪斷白雲根，分破蒼岑角。", "既爲之巨硯，遂登于綸閣。", "水貯見溫潤，墨發知瀺濯。", "窗下喜鑑開，案前驚月落。", "見贈何慇懃，欲報和知璞。", "胡爲不且留，洪化用斟酌。", "胡爲不且留，賢人用選擢。", "胡爲不且留，姦人用誅削。", "胡爲不且留，生靈用安泊。", "則予何人哉，拜貺徒驚矍。", "須是筆如椽，方能無厚怍。"]}