{"author": "韋驤", "period": "宋", "type": "诗", "title": "和公餘言懷", "paragraphs": ["荆扉棲息久，壯志未能攄。", "昨被半通綬，新持三尺書。", "雖然煩聽訊，何足撓冲虛。", "伺隙餘公局，開編入燕居。", "敢希成大器，唯恐近污渠。", "心欲平冤獄，情奚病猾胥。", "賢門不多地，賤子幸投裾。", "每得高文貺，翻嗟舊業疏。", "自滋忘棄學，豈復悵離蔬。", "若使華無實，寧爲蔽芾樗。"]}