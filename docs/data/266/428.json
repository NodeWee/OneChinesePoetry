{"author": "韋驤", "period": "宋", "type": "诗", "title": "九月八日薄晚離贛城十餘里而雷雨作遂倚舟以宿九日曉行又十餘里而逆風暴甚乃泊於白鷴灘側虔之史君相留不可屢以亟行見謔今日會賓席間當語及濡滯以爲笑矣因書以自戲云", "paragraphs": ["佳辰來可喜，久客去難論。", "爲憶東籬菊，因辭北海罇。", "逆風吹急浪，單舸泊孤村。", "緬想茱萸宴，盧胡有後言。"]}