{"author": "韋驤", "period": "宋", "type": "诗", "title": "縣齋即事", "paragraphs": ["比来庭訟少，拙令稱幽潛。", "愛日開朝幌，看雲捲畫簾。", "澄神烹茗粥，憶古檢書籤。", "菽水清多樂，溪山意自恬。", "韜光異耕釣，苦志念漁鹽。", "驥足空思展，牛刀敢謂淹。", "民心久當信，佐局美相兼。", "笑傲言祛隘，賡酬韻鬭嚴。", "囊錢如未乏，樽酒尚能添。", "園笋新成綠，池荷半露尖。", "共謀懷坦坦，毋恤遠炎炎。", "此興歡無敵，逢人語必箝。"]}