{"author": "宋庠", "period": "宋", "type": "诗", "title": "仲微殿丞以余多難退居洊貽誨問復緘新什以勉病軀扶力牽課聊抒謝懇", "paragraphs": ["樸遬參邦彥，幽憂負主恩。", "投身采樵路，脫籍上車門。", "病肘垂楊老，塵眸覆鑑昏。", "於陵三咽味，楚澤九升魂。", "喘甚吳牛憊，名非衛鶴尊。", "簞瓢舍桑客，井臼寄孥村。", "引重繄心照，銜哀託涕痕。", "餘生何足問，姑學牧雞豚。"]}