{"author": "宋庠", "period": "宋", "type": "诗", "title": "都官謝員外今年春榜舟奉使予餞別于東亭孟夏之初不幸卒于中道其孤迎喪還都予又出弔于餞所俯仰陳迹因爲詩以寄哀", "paragraphs": ["溝水新傷摻袂人，何言便作死生分。", "地中玉樹無期見，琴上牙絃忍再聞。", "幾日離觴成漬酒，平時芳札代遺文。", "東亭哭罷愁回首，落照銘旌隔野氛。"]}