{"author": "宋庠", "period": "宋", "type": "诗", "title": "故相國沂公建設學官實寵茲土近聞生徒寖盛姑復慰懷因成拙詩一章奉呈州學官因以勉導來者", "paragraphs": ["舊學開宏構，斯文聳奧區。", "由來漢丞相，善教魯諸儒。", "自昔升堂訓，于今避席趨。", "照函經滿帙，繪壁禮成圖。", "集講占庭鱣，懷賢詠谷駒。", "道存終拾芥，聲濫或逃竽。", "一簣宜無止，連城莫自沽。", "育材真孟樂，希聖乃顔徒。", "寸晷堪輕璧，繁英慎奪朱。", "霧蒸還作市，風至即名雩。", "曉圃林如泮，春郊水是洙。", "從茲弦誦地，不復歎榛蕪。"]}