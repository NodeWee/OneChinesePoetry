{"author": "宋庠", "period": "宋", "type": "诗", "title": "去年三月禊飲池上歲月易得忽復暮春因再宴僚屬作", "paragraphs": ["前茲屬元巳，置酒蒼烟臺。", "芳序忽復周，春風正徘徊。", "懽言速僚友，亟使具觥盃。", "長渠溢芳溜，列坐浮香來。", "靈囂合衆樂，隠若南山雷。", "舞袂紛雜襲，賓冠儼崔嵬。", "美人前爲壽，顔色如瓊瑰。", "況我千萬日，行樂無疑猜。", "新歌裊天衢，興視行雲回。", "我時語四座，茲賞誠難哉。", "妙顔無再朱，白髮惟相催。", "跖蹻盈聖智，孔顔罹憂摧。", "區區百世後，美惡同塵灰。", "吾欲挈瑶斗，踞海爲金罍。", "挹茲忘憂物，與爾同嘲諧。", "天地爲一朝，長短何足哀。", "魯陽久不作，白日任西頹。"]}