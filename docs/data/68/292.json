{"author": "宋庠", "period": "宋", "type": "诗", "title": "穀城主簿王崇者少得養生禪寂之道中年棄官入漢陰武當之間邈與世絕又有吳人山者自遠携母與王同隠時余方貧病慨然慕之因爲詩代書以寄二子且托王尋耕釣之地相與邇者竝以敘懷云", "paragraphs": ["余本丘壑人，失計蹈塵網。", "軒冕忽韁鎖，風波若流蕩。", "高羽顛宏羅，奔驂僨歸鞅。", "衆僞緣境滋，千憂共身長。", "進乏汗馬勞，居畏濡鵜賞。", "力命頻遘迍，幽憂思獨往。", "聞君集漢陰，遁世久忘象。", "因溜爲鳴琴，憑巖作煙幌。", "復有延陵季，亦善南趎養。", "築宇近親仁，耕田或歌壤。", "且言掛瓢處，一徑捫蘿上。", "杳若御風遊，蕭蕭骨毛爽。", "芝朮紛異苗，麏鼯結幽響。", "老木森千尋，丹藤垂百丈。", "洞谷答嘯歌，雲霞代鄰黨。", "咨予倦遊者，緬邈期真賞。", "之子幸我憐，試煩翦幽莽。", "儻獲蝸牛居，即謝海禽饗。", "時從漁父魚，聊植仙人杖。", "漸脫區中緣，永託無生奬。"]}