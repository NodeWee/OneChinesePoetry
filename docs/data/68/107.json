{"author": "胡宿", "period": "宋", "type": "诗", "title": "召赴天章寶文閣觀御集賜御書飛白扇子羣玉殿錫宴", "paragraphs": ["阿閣藏仙籍，英輿侍睟儀。", "珍函開二典，聖藻煥重離。", "河洛斯文在，盤盂乃訓垂。", "寶跗親許視，瑞物遍容窺。", "白鳳隨毫舉，蒼龍應墨奇。", "好文逢漢后，觀象值庖犧。", "溢幅榮分賜，班觴曲示慈。", "柏梁晨煦洽，仙莢晝陰移。", "和樂韶音美，承平鎬酒遲。", "再陪瑶水宴，千載慶茲時。"]}