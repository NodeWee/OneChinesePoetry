{"author": "王琪", "period": "宋", "type": "诗", "title": "吳中曉寒曲", "paragraphs": ["大澤穹天莽同色，碧瓦閶門曉花白。", "石岩左右斷行人，洞庭一夜冰千尺。", "曾持漢節單于壘，北風如刀割人耳。", "知憐凍足苦雙摧，一生不向遐方履。", "憑誰贈我紫衣裘，中吳風土清且柔。", "令嚴氣正天地肅，長歌白苧臨寒流。", "玉蘭酒熟金醅溢，太白連雲尚殊□。", "書窗半掩晝始開，幾日紅梅斷消息。"]}