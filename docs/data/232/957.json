{"author": "杜甫", "period": "唐", "type": "诗", "title": "八哀詩 贈祕書監江夏李公邕", "paragraphs": ["長嘯宇宙間，高才日陵替。", "古人不可見，前輩復誰繼。", "憶昔李公存，詞林有根柢。", "聲華當健筆，灑落富清製。", "風流散金石，追琢山岳銳。", "情窮造化理，學貫天人際。", "干謁走其門，碑版照四裔。", "各滿深望還，森然起凡例。", "蕭蕭白楊路，洞徹寶珠惠。", "龍宮墖廟湧，浩劫浮雲衛。", "宗儒俎豆事，故吏去思計。", "眄睞已皆虛，跋涉曾不泥。", "向來映當時，豈獨勸後世。", "豐屋珊瑚鉤，騏驎織成罽。", "紫騮隨劒几，義取無虛歲。", "分宅脫驂間，感激懷未濟。", "衆歸賙給美，擺落多藏穢。", "獨步四十年，風聽九臯唳。", "嗚呼江夏姿，竟掩宣尼袂。", "往者武后朝，引用多寵嬖。", "否臧太常議，面折二張勢。", "衰俗凜生風，排蕩秋旻霽。", "忠貞負冤恨，宮闕深旒綴。", "放逐早聯翩，低垂困炎厲。", "日斜鵩鳥入，魂斷蒼梧帝。", "榮枯走不暇，星駕無安稅。", "幾分漢廷竹，夙擁文侯[篲]。", "終悲洛陽獄，事近小臣敝。", "禍階初負謗，易力何深嚌。", "伊昔臨淄亭，酒酣託末契。", "重敍東都別，朝陰改軒砌。", "論文到崔蘇，指盡流水逝。", "近伏盈川雄，未甘特進麗。", "是非張相國，相扼一危脆。", "爭名古豈然，鍵捷歘不閉。", "例及吾家詩，曠懷埽氛翳。", "慷慨嗣真作，咨嗟玉山桂。", "鍾律儼高懸，鯤鯨噴迢遰。", "坡陀青州血，蕪沒汶陽瘞。", "哀贈竟蕭條，恩波延揭厲。", "子孫存如綫，舊客舟凝滯。", "君臣尚論兵，將帥接燕薊。", "郎吟六公篇，憂來豁蒙蔽。"]}