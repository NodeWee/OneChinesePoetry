{"author": "陸游", "period": "宋", "type": "诗", "title": "感興", "paragraphs": ["文章天所秘，賦予均功名。", "吾嘗考在昔，頗見造物情。", "離堆太史公，青蓮老先生。", "悲鳴伏櫪驥，蹭蹬失水鯨。", "飽以五車讀，勞以萬里行。", "險艱外備嘗，憤鬱中不平。", "山川與風俗，雜錯而交并。", "邦家志忠孝，人鬼參幽明。", "感概發奇節，涵養出正聲。", "故其所述作，浩浩河流傾。", "豈惟配詩書，自足齊韺鬴。", "我衰敢議此，長歌涕縱横。"]}