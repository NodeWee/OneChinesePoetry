{"author": "杜甫", "period": "唐", "type": "诗", "title": "西枝邨尋置草堂地夜宿贊公土室二首 一", "paragraphs": ["出郭眄細岑，披榛得微路。", "溪行一流水，曲折方屢渡。", "贊公湯休徒，好靜心迹素。", "昨枉霞上作，盛論巖中趣。", "怡然共攜手，恣意同遠步。", "捫蘿澀先登，陟巘眩反顧。", "要求陽岡暖，苦陟陰嶺沍。", "惆悵老大藤，沈吟屈蟠樹。", "卜居意未展，杖策回且暮。", "層巔餘落日，早蔓已多露。"]}