{"author": "杜甫", "period": "唐", "type": "诗", "title": "湖城東遇孟雲卿復歸劉顥宅宿宴飲散因爲醉歌", "paragraphs": ["疾風吹塵暗河縣，行子隔手不相見。", "湖城城南一開眼，駐馬偶識雲卿面。", "向非劉顥爲地主，嬾回鞭轡成高宴。", "劉侯歎我攜客來，置酒張燈促華饌。", "且將款曲終今夕，休語艱難尚酣戰。", "照室紅爐促曙光，縈窗素月垂文練。", "天開地裂長安陌，寒盡春生洛陽殿。", "豈知驅車復同軌，可惜刻漏隨更箭。", "人生會合不可常，庭樹雞鳴淚如綫。"]}