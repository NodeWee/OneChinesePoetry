{"author": "杜甫", "period": "唐", "type": "诗", "title": "秋行官張請督促東渚耗稻向畢清晨遣女奴阿稽豎子阿段往問", "paragraphs": ["東渚雨今足，佇聞稉稻香。", "上天無偏頗，蒲稗各自長。", "人情見非類，田家戒其荒。", "功夫競搰搰，除草置岸旁。", "穀者命之本，客居安可忘。", "青春具所務，勤墾免亂常。", "吳牛力容易，竝驅動莫當。", "豐苗亦已穊，雲水照方塘。", "有生固蔓延，靜一資隄防。", "督領不無人，提攜頗在綱。", "荆揚風土暖，肅肅候微霜。", "尚恐主守疎，用心未甚臧。", "清朝遣婢僕，寄語踰崇岡。", "西成聚必散，不獨陵我倉。", "豈要仁里譽，感此亂世忙。", "北風吹蒹葭，蟋蟀近中堂。", "荏苒百工休，鬱紆遲暮傷。"]}