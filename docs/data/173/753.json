{"author": "孫覿", "period": "宋", "type": "诗", "title": "志新遣介致書餽以巴源紙黄甘珠欖大栗鵝鮓枯蝦爲餉戲作長句爲謝", "paragraphs": ["巴江新搗萬穀皮，禇生粉面膚凝脂。", "故人千里持寄我，落筆宛宛天投霓。", "綈囊丹果十襲包，爆栗飛燼石火敲。", "紅鹽著樹落青子，香霧噀手披黄苞。", "蒼鵝無罪見葅醢，苦酒濯之光五采。", "蝦跧久已成枯腊，咫尺波濤渺江海。", "客舍爭席紛滿前，饋羮不復五漿先。", "殷勤重餉有吾子，兩夫擔荷赬其肩。"]}