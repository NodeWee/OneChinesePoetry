{"author": "孫覿", "period": "宋", "type": "诗", "title": "桂林山水奇麗妙絕天下柳子厚記訾家洲亭粗見其略余以六月六日度桂林嶺欲更僕詣象属暑甚遂少留日從諸公于巖穴之下穹林巨壑近接闤閽之中遠不過城闉之趾居高望遠夸雄鬭麗殆不可狀擇其尤者以十詩記之名之曰桂林十詠 龍隱巖", "paragraphs": ["跳波觸石喧，古木抱崖擁。", "老蛟壓泥蟠，一笑作潭洞。", "孤峰起崷崒，哀壑浩呼汹。", "腥風噤蛙淫，凍雨落毛氄。", "凜凜白晝寒，瘴髪立盡聳。", "旱氣曛日黄，縮爪但陰拱。", "悠然四大海，歛此一毛孔。", "安得化爲霖，蕙葉有光寵。"]}