{"author": "孫覿", "period": "宋", "type": "诗", "title": "桂林山水奇麗妙絕天下柳子厚記訾家洲亭粗見其略余以六月六日度桂林嶺欲更僕詣象属暑甚遂少留日從諸公于巖穴之下穹林巨壑近接闤閽之中遠不過城闉之趾居高望遠夸雄鬭麗殆不可狀擇其尤者以十詩記之名之曰桂林十詠 八桂堂", "paragraphs": ["橘中隱商顔，桑下蔭羽葆。", "古人日已遠，貴跡今未掃。", "英英八桂堂，屹立表衆草。", "名随五柳傳，壽待三松倒。", "南堂駐金莭，伏劍收蠻獠。", "駪駪立萬馬，獵獵卷千纛。", "元戎領客來，小摘羞澗藻。", "醉纈亂繁花，移來插晴昊。"]}