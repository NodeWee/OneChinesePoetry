{"author": "孫覿", "period": "宋", "type": "诗", "title": "雉山巖昔有僧結庵此山中誦法華經野雉日一集聽之至終卷乃去率以爲常忽數日不至山下有婦人産子腰脇間餘雉毛數寸寺有石紀其事", "paragraphs": ["頑石解首肯，老松聞肘回。", "野鳥集隅坐，聽法時一來。", "山僧古佛徒，一龕寄巖隈。", "哀此墮卵狀，點礫妙奪胎。", "休去復歇去，呱呱見啼孩。", "獨此腹脇餘，斑斑尚毰毸。", "精通日月貫，義動金石開。", "異事垂千年，仆碑臥蒼苔。"]}