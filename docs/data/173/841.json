{"author": "孫覿", "period": "宋", "type": "诗", "title": "某靖國中與時發同寓郡庠潛心之北窗凡三年而别别後三十五年復相遇於荆溪頤山之下蒼顔白髪互相驚歎追數一時同舍生在鬼録者十八九獨兩翁無恙耳方築室山中以老焉將與時發杖屨往來如杜子美所謂兩老者迺賦詩而以爲之先", "paragraphs": ["簪盍盡晨夜，裾連講肆朝。", "昂霄初一睹，歷塊已先超。", "竟臥鹽輜老，終遺爨鼎焦。", "月分千里共，波折兩萍漂。", "卷地邊塵合，彌天刼火燒。", "途窮歌兕虎，巢燬賦鷦鷯。", "稚子開三徑，先生守一瓢。", "但空囊似腹，莫折磬如腰。", "幘墮樵風過，袍斑釣雪饒。", "蝸盤憐角縮，鼠黠看鬚搖。", "鳧雁吾何筭，松筠子後凋。", "共憐身獨在，相視意俱消。", "負釁投炎海，全生託聖朝。", "那知龜是鼈，已見鵬如雕。", "楚玉號三獻，堯雲煥九霄。", "啼烏占夜喜，歸馬弄風驕。", "便殺雞爲黍，休尋鹿覆蕉。", "並鄰如可卜，半道不須邀。", "汲井澆桑本，攜鉏蒔藥苗。", "千端身外事，一噱醉中囂。", "蟻泛蓮垂葉，魚烹柳貫條。", "往來成二老，隨分各逍遙。"]}