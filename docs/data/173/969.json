{"author": "孫覿", "period": "宋", "type": "诗", "title": "向伯恭侍郎致政薌林築一堂名之曰企疏晉陵孫某聞而賦詩二首  其二", "paragraphs": ["且學方回痴，莫羨董公健。", "誰令軀七尺，浪作青紫楦。", "更搖乞憐尾，仍出弔喪面。", "薌林有老仙，蚤具佛眼見。", "國恩倘粗酬，已債遂焚劵。", "驅除竹馬棄，狼藉芻狗踐。", "寥寥漢二傅，千歲一關楗。", "竟日飲無何，更補離騷傳。"]}