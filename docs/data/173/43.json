{"author": "陳藻", "period": "宋", "type": "诗", "title": "艾軒老先生文集刊傳上以揄揚其問學下則得佛家以法布施之意前後數君子有是志而不果今日薄西山幸一見此喜成古風三篇以賀後來之有作者且述下悰云  其一", "paragraphs": ["老艾先生歿，駸駸四紀年。", "衣冠常嘆惜，文字合刊傳。", "東巒乃猶子，遺藁掇拾全。", "網山雖上足，無刀堪雕鎸。", "從遊今殆盡，錄藏多散捐。", "裔孫韙君應，發憤起收編。", "甲集且流布，俸微艱得錢。", "晚春題壁去，名姓輝藍田。", "製錦增廩給，乙丙尋踵前。", "搜羅必盈十，但祝君高遷。", "我老不可待，權輿已欣然。"]}