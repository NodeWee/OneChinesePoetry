{"author": "孫覿", "period": "宋", "type": "诗", "title": "向伯恭侍郎致政薌林築一堂名之曰企疏晉陵孫某聞而賦詩二首  其一", "paragraphs": ["銅臭應作幺，夢屍當得官。", "喁喁魚聚沫，戢戢蚋集酸。", "高人有遠抱，一笑視鼠肝。", "水將洗耳用，山作拄頰看。", "種芳茹秋菊，搴秀紉春蘭。", "披披芰荷衣，采采苜蓿盤。", "三徑偭真境，一瓢非世歡。", "富貴挽不來，爲我歌考槃。"]}