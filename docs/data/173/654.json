{"author": "孫覿", "period": "宋", "type": "诗", "title": "余南遷次臨川奏廬陵道属聞盜掠高安新淦之間少留仙遊山道祠是時庭下木犀花盛開漫山皆大松一峰蒼然終日遊愒其下各賦詩一篇  其二", "paragraphs": ["歷歷水中榆，地遠連玉京。", "掄材上華屋，裊裊黄金莖。", "蒼官表獨立，垂胡交縵纓。", "根深崖嶠壯，勢壓山岳傾。", "萬牛挽不回，老氣空峥嶸。", "夜半風雨會，歲晚龍蛇升。", "我來不忍去，繞樹三匝行。", "珍重金石交，待我烹茯苓。"]}