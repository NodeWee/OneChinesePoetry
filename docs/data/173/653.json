{"author": "孫覿", "period": "宋", "type": "诗", "title": "余南遷次臨川奏廬陵道属聞盜掠高安新淦之間少留仙遊山道祠是時庭下木犀花盛開漫山皆大松一峰蒼然終日遊愒其下各賦詩一篇  其一", "paragraphs": ["簷牙啄林杪，華殿浮青紅。", "天風吹泬寥，萬籟酣笙鏞。", "木犀已著花，濯濯秋雨中。", "赬姿出素面，一洗丹粉空。", "幽香襲巾袂，冷艷棲房櫳。", "迫此芳歲殘，一笑誰當供。", "羣仙立通明，矯矯驂鸞龍。", "相隨歸閬苑，遺恨寄西風。"]}