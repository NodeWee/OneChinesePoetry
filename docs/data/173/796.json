{"author": "孫覿", "period": "宋", "type": "诗", "title": "桂林山水奇麗妙絕天下柳子厚記訾家洲亭粗見其略余以六月六日度桂林嶺欲更僕詣象属暑甚遂少留日從諸公于巖穴之下穹林巨壑近接闤閽之中遠不過城闉之趾居高望遠夸雄鬭麗殆不可狀擇其尤者以十詩記之名之曰桂林十詠 來風亭風洞在七星巖之下曾公巖之右大暑時有風出穴中泠然如冰雪被體不可久留舊有亭摧壞始撤而新之趙漕少隐置酒落其成名曰來風云", "paragraphs": ["萬樹張大傘，千嶂臥獨龍。", "彤雲竟天起，火墜九日紅。", "投老落蠻嶠，暍死愁吳儂。", "風流貴公子，一笑林下逢。", "蒼崖折天罅，中有萬里風。", "習習駕兩腋，飄飄落瓊宫。", "草木嘯竽籟，澗谷酣笙鏞。", "披我快哉襟，誰能辨雌雄。"]}