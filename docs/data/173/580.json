{"author": "陳克", "period": "宋", "type": "诗", "title": "遊善權山留題三首 水洞", "paragraphs": ["逶迤步哀壑，跼蹐生微瀾。", "慘慘白日暮，蕭蕭朱夏寒。", "崖傾勢方壯，石出水益湍。", "淙流響磬瑟，突起橫鏌干。", "微蹤乍渺茫，妙想忺盤桓。", "我今人世間，所向行路難。", "如何洞宮脚，危磴仍屈蟠。", "神傷阻獨往，髪竪兩股酸。", "了知仙凡隔，坐惜歲月殘。", "心違淚交墮，已去猶長嘆。"]}