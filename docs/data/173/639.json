{"author": "孫覿", "period": "宋", "type": "诗", "title": "弋陽縣古葛陂也縣有古刹臨大溪相傳云佛圖澄浣腸故地", "paragraphs": ["古道陰森翠柏行，長鞭搖曳紫游韁。", "佩鳴蒼玉傾瑤席，地布黄金列寶坊。", "仙客杖飛龍有角，胡僧腸浣水生光。", "兩朝人物空冥寞，百代風流競淼茫。", "松骨倚天増老氣，谿毛著水渡微香。", "鴉啼鵲噪秋風外，千丈藤蘿掛夕陽。"]}