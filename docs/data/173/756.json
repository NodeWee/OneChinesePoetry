{"author": "孫覿", "period": "宋", "type": "诗", "title": "遊鍾石寺問名寺之因緣老僧指門旁石如覆鍾狀賦詩一首邀何襲明登仕同賦", "paragraphs": ["月斧琢朣朧，團欒覆石鍾。", "連絡青雲根，點注碧蘚封。", "補天記女媧，移山詫愚公。", "當年偶遺漏，墮此草莽中。", "奇礓久淪蟄，化出金仙宫。", "老僧慣見之，笑視瓦礫同。", "礪角戲烏犍，迸火敲青童。", "摩挲問亡恙，千歲今一逢。", "堂堂張茂先，扣以蜀井桐。", "噌吰振林莽，叱吸萬竅風。", "澒洞衆壑滿，吼徹九地通。", "狂奔竄幽魅，驚怒拔老龍。", "豐山霜露零，彭蠡波浪舂。", "一鳴固有待，寸筳那得攻。", "水曹筆五色，東序羅笙鏞。", "辟易四坐傾，蹴蹋萬馬空。", "偉兹抱奇音，伴我窺靈蹤。", "賦詩乃不如，露草號秋蟲。"]}