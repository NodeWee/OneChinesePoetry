{"author": "陳藻", "period": "宋", "type": "诗", "title": "艾軒老先生文集刊傳上以揄揚其問學下則得佛家以法布施之意前後數君子有是志而不果今日薄西山幸一見此喜成古風三篇以賀後來之有作者且述下悰云  其二", "paragraphs": ["夫子刪詩去，流年近二千。", "何人悟芣苢，此老獨遺筌。", "活鯉收入袖，化龍騎上僊。", "傍看休發問，無語堪相傳。", "假令託忠恕，投塊答僧禪。", "依前提出後，未誰知的然。", "給還上手契，各認落江田。"]}