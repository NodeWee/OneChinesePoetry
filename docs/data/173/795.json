{"author": "孫覿", "period": "宋", "type": "诗", "title": "桂林山水奇麗妙絕天下柳子厚記訾家洲亭粗見其略余以六月六日度桂林嶺欲更僕詣象属暑甚遂少留日從諸公于巖穴之下穹林巨壑近接闤閽之中遠不過城闉之趾居高望遠夸雄鬭麗殆不可狀擇其尤者以十詩記之名之曰桂林十詠 栖霞洞", "paragraphs": ["飛仙巢三山，弱水環四溟。", "誰知黄茅嶺，自有白玉京。", "獨曳一枝筇，梯空上青冥。", "蟾飛墮八桂，石隕化七星。", "幽幽炬火然，異狀不可名。", "垂天紫雲蓋，插地翠羽屏。", "已無俗士駕，上有遷客經。", "敢言居夷陋，妙絕冠平生。"]}