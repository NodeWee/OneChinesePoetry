{"author": "孫覿", "period": "宋", "type": "诗", "title": "四月十五日牧之赴南昌辟某與季野從周餞于松沛佛舍竟酒步月至垂虹亭久之遂别戲作數句送牧之", "paragraphs": ["宛宛白虹貫，曾梯出天半。", "乘雲來帝旁，立侍玉皇案。", "銀河徑千里，水接天漫漫。", "一杯屬明月，俯見人影亂。", "張公江海客，坐嘯白鷗伴。", "寥寥如清風，一嘯亦可喚。", "明朝駕戎軒，插羽流白汗。", "行矣且勿驅，未怪安石緩。", "神光射斗南，絢若金碧爛。", "出門問何祥，銅章付雷煥。"]}