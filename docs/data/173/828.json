{"author": "孫覿", "period": "宋", "type": "诗", "title": "鄒志新追路至甬橋有買田之約三衢道中作詩寄之", "paragraphs": ["首路冰雪嚴，過家梅柳動。", "故人一笑隔，千里勞遠夢。", "夫君具眼隻，閲世妙百中。", "嗜好和酸醎，不與俗人共。", "我老臥瘴氛，摧撓讒夫衆。", "敗履誰見收，乘槎子宜從。", "歸袖風中翻，翩若孤雲縱。", "殷勤三日别，折柳天下送。", "那知漢網疏，欲問周鼎重。", "江臯兩牛鳴，塞壘萬絃控。", "終當受一廛，竟欲鄰二仲。", "請師樊遲圃，共抱漢陰甕。"]}