{"author": "孫覿", "period": "宋", "type": "诗", "title": "桂林山水奇麗妙絕天下柳子厚記訾家洲亭粗見其略余以六月六日度桂林嶺欲更僕詣象属暑甚遂少留日從諸公于巖穴之下穹林巨壑近接闤閽之中遠不過城闉之趾居高望遠夸雄鬭麗殆不可狀擇其尤者以十詩記之名之曰桂林十詠 七星巖", "paragraphs": ["十載汙修門，簪槖侍帝垣。", "五雲深莫窺，衆星拱以繁。", "一坐牘背書，身落海上村。", "山川發餘想，鍾鼓眩昔聞。", "星圖煥斗極，兩兩錯地文。", "今日復何日，乘槎造天閽。", "日月起可挾，參井立能捫。", "誰當揭其柄，爲我酌瀛尊。"]}