{"author": "孫覿", "period": "宋", "type": "诗", "title": "雉山巖昔有僧結庵此山中誦法華經野雉日一集聽之至終卷乃去率以爲常忽數日不至山下有婦人産子腰脇間餘雉毛數寸寺有石紀其事 虞氏隱居雷守虞沇避地桂林結茅江上萬山環立二水交流遊客過其下皆有忘歸與卜鄰之意", "paragraphs": ["山色洗眼青，遙見紫翠重。", "江光照肌白，靧作冰雪容。", "問誰三間茅，散我九節筇。", "江聲過席上，山影落杯中。", "主人樂忘歸，臥聽鼓角雄。", "檢點屐齒痕，斕斑尚苔封。", "寂寂春蘿月，蕭蕭秋桂風。", "何日賦歸來，庭柯撫孤松。"]}