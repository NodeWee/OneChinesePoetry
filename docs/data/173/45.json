{"author": "陳藻", "period": "宋", "type": "诗", "title": "艾軒老先生文集刊傳上以揄揚其問學下則得佛家以法布施之意前後數君子有是志而不果今日薄西山幸一見此喜成古風三篇以賀後來之有作者且述下悰云  其三", "paragraphs": ["蚤歲過玉融，悟逢陳叔盥。", "曾待艾翁來，國風話長短。", "忽聽誦采蘋，玉川茶八椀。", "因入網山門，多舍莆陽館。", "今喜文集行，源流心事滿。", "頭顱七十六，見此抑何緩。", "百爲信有待，立志如君罕。", "良晤向三山，彙緣非偶款。"]}