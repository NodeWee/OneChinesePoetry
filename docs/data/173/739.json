{"author": "孫覿", "period": "宋", "type": "诗", "title": "余大觀中偕何襲明登仕同爲太學諸生别後二十六年余□南遷道清江襲明逆余於新淦之洲上蒼顔白髪大略相似感嘆之餘飲酒賦詩以爲笑樂襲明筆力雄贍操紙立就凡六七反必用前韻余繼和者十二篇云  其二", "paragraphs": ["龍媒去盡馬羣空，一曲陽春在郢中。", "浩浩百川齊赴海，蓬蓬萬竅總號風。", "誰憐楚國沈湘客，獨有商山避世翁。", "閭里應容投緩急，風波千里一舟同。"]}