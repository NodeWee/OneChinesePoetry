{"author": "孫覿", "period": "宋", "type": "诗", "title": "吳漢逸家荆谿蓄古書奇器甚富余欲造觀而未果賦小詩先之", "paragraphs": ["高人臥江海，煙雨三家村。", "白眼憎俗徒，青山自當門。", "披圖望千載，耿耿尚自存。", "金鑄騕褭蹏，漆書科斗文。", "虬螭盤六印，犧象刻四尊。", "劍包虎皮斑，琴漫蛇腹紋。", "猶吐星芒寒，尚带雷斧痕。", "我亦望古者，昂昂真戴盆。", "儻未倚門揮，應許置榻論。", "從公問奇字，載酒過子雲。"]}