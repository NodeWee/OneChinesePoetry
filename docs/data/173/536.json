{"author": "陳克", "period": "宋", "type": "诗", "title": "謝曹中甫惠著色山水抺胸", "paragraphs": ["曹郎富天巧，發思綺紈間。", "規模寶月團，淺淡分眉山。", "丹青綴錦樹，金碧羅烟鬟。", "爐峰香自湧，楚雲杳難攀。", "政宜林下風，妙想非人寰。", "飄蕭河官步，羅抺陵九關。", "我家老孟光，刻畫非妖嫺。", "綉鳯褐顛倒，錦鯨棄榛菅。", "忍将漫汗澤，敗此脩連姢。", "緘藏寄書篆，曉夢生斕斑。"]}