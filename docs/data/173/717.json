{"author": "孫覿", "period": "宋", "type": "诗", "title": "石䂬在宜黄縣之南二十五里義泉寺寺旁有磴道高里許循山而西少北忽有石梁數十丈横絕兩崖之間中空無柱高出雲表神剜鬼刻不可名狀真洞心駭目之觀而僻在一隅遊客無所爲而至乃賦詩一篇以告喜遊而不知者", "paragraphs": ["何人手執造化關，投此虹蜺跨兩間。", "烏鵲填成天上路，鬼神鞭出海中山。", "飄飄尻駕凌空舉，側身下瞰千峰雨。", "河漢汹汹聲西流，風雹相躔齊萬弩。", "始信通天有一門，便欲晞髪扶桑根。", "乘槎忽逢支機石，拄杖直到洗頭盆。", "賞俊誇雄兩奇絕，邂逅一聲如電掣。", "冥冥滄海會揚塵，大字磨崖書歲月。"]}