{"author": "陳藻", "period": "宋", "type": "诗", "title": "吾鄉有李明府其伯子襟懷夐然世表某早知敬慕長誦諸人今老矣輒韻之以貽其子孫云", "paragraphs": ["廟食於莆李長者，變海爲田散郊野。", "福宜孫子百千年，家甲三山總文雁。", "西城一位京朝郎，官雖未顯善聲揚。", "伯曰孝純遵義方，潘安容貌心蒙莊。", "幼小摳趨父執時，挂口何曾聞是非。", "到了交遊如一日，肯學世情隨盛衰。", "我頭半白言稍傳，晚出要教識前賢。", "睽遠莫能修世契，擬將下筆無由緣。", "喜今有便歸鄉多，吾姪春中偏飲和。", "老去舊懷因稱敘，吉人與就幸如何。", "滿眼各爲君父子，誰憂平地起風波。"]}