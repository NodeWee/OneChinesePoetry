{"author": "趙汝騰", "period": "宋", "type": "诗", "title": "癸丑仲秋建安郡學丁奠退而作頌并勉同志之士頌曰", "paragraphs": ["建水懷襄，孔殿巋然。", "文未墜地，道昭于天。", "輪奐鼎新，丁奠揭虔。", "肅肅冠佩，粲粲豆籩。", "惟聖立範，載籍具傳。", "渾渾噩噩，書教百篇。", "危微精一，綱領所先。", "詩六義教，風雅頌全。", "曰思無邪，蔽以一言。", "易教精微，四德首元。", "演六十四，母坤父乾。", "春秋事教，惟義與權。", "行夏之時，獨許顔淵。", "樂教導和，鐘鼓管絃。", "雷出地豫，樂之大原。", "禮教導中，三百三千。", "其端辭遜，如始達泉。", "垂茲六教，何千萬年。", "睠惟此邦，儒哲比肩。", "厥有考亭，是紹澗瀍。", "發揮六學，有功聖賢。", "守吏初獻，與士周旋。", "祀畢作頌，同志勉旃。"]}