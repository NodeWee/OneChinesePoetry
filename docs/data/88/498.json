{"author": "汪立信", "period": "宋", "type": "诗", "title": "贈儒僧空谷二首  其二", "paragraphs": ["當今天子尊儒宿，何事幽人在空谷。", "子衿不復戀黌宮，禪衲惟其老巖屋。", "菜根脫粟供其飱，野鶴孤猿爲之侶。", "衣冠當代多英賢，羽翮皆欲摩蒼天。", "名韁利鎖祗自役，蕭散何似林中仙。", "榘山詩卷仁齋書，知音僂指皆名儒。", "千峰頂上牢立脚，清風端可廉頑夫。"]}