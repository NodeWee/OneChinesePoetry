{"author": "趙汝騰", "period": "宋", "type": "诗", "title": "陳謂老見過云今年六十有九將預爲周身之防余曰君定未死不如覓錢沽酒耳用戲成拙句贈行", "paragraphs": ["荷鍤自隨劉伯倫，裸葬舊聞楊王孫。", "偉哉二子真曠達，身雖殞滅名獨存。", "要知形骸本外物，中有妙用超六根。", "火風地水歸四大，夢幻泡影何足論。", "君不見桓魋石槨秦鐵戶，歌鐘未徹野火焚。", "不如得錢即沽酒，時時醉倒三家村。"]}