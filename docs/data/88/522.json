{"author": "趙希逢", "period": "宋", "type": "诗", "title": "和鄰女搔綿吟", "paragraphs": ["門外數聲風動竹，知是客來憇輿輻。", "嫣然一笑爲誰開，眼前喜見人如玉。", "奚奴側背□錦囊，共看嬌容理蟹筐。", "可堪清曉正凝霜，冰筯入手生寒芒。", "襪塵微動繅車索，三尺龍孫橫左握。", "初方一縷漸如綸，衮衮不斷巧綿絡。", "沿淮土曠人更稀，未冬寒風已透幃。", "閑田不種木棉樹，卒歲可憐無褐衣。", "嶺南彌望無處著，堪與梨雲同寞寞。", "收來比屋機杼鳴，誰復號寒嘆落魄。"]}