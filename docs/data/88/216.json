{"author": "趙汝騰", "period": "宋", "type": "诗", "title": "壽史刑使", "paragraphs": ["羨公博學今揚雄，未許蜀珍專瑞蜀。", "喜公奉使今鮮于，又見福星來照福。", "我初敬公因讜疏，萬言批鱗折五鹿。", "我轉敬公緣清操，高吟放鶴孤山麓。", "今茲仗斧更仁厚，庭草不鋤生意足。", "憂時兩鬢白髮增，愛賢一念緇衣篤。", "衰予歸卧西河上，都騎時來尋澗谷。", "清言竟日無盡藏，想見胸中幾天祿。", "若人盍置論思地，垂弧定有鋒車趣。", "去年五言稱公壽，今年笑指湖山綠。"]}