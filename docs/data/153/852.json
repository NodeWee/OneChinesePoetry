{"author": "王炎", "period": "宋", "type": "诗", "title": "次韻分寧羅簿贈行二首  其二", "paragraphs": ["已丑太常第，君家登兩翁。", "黄鵠久仙去，不亡有流風。", "小阮最逸羣，未幾魚化龍。", "江城始解后，岩邑仍過從。", "謂予偕二父，聯名千佛中。", "一見辭色莊，再款肺腑通。", "議論到易象，或借聽於聾。", "我行踏京塵，君棲簿書叢。", "情親不厭久，語別殊怱怱。", "回首川陸隔，天寒悲塞鴻。"]}