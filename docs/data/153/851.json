{"author": "王炎", "period": "宋", "type": "诗", "title": "次韻分寧羅簿贈行二首  其一", "paragraphs": ["剛腸厭徇俗，老眼飽閲世。", "讀書學經綸，亦頗識一二。", "妄意糟粕中，啜嚌得馨旨。", "終然不可用，落落多左計。", "慨念古人遠，莫救吾道弊。", "脩溪有短簿，今代習鑿齒。", "貽我瓊瑶章，有美而無刺。", "內視才具短，不能尺有咫。", "贈言雖甚寵，借玉恐未是。", "公等必飛揚，我老惟退避。"]}