{"author": "王炎", "period": "宋", "type": "诗", "title": "汪直卿相招子大先至有詩炎後至子大再至因次其韻", "paragraphs": ["笋輿嘔軋度何許，水滿東臯新過雨。", "主人倒屣出門迎，喜氣津津貫眉宇。", "別易會難宜少留，清談絕倒殊不休。", "青衿誦詩勸客飲，客亦歡然爭旅酬。", "向來青鬢今白首，自古交情難耐久。", "從今乘興時一來，請屬細君多釀酒。"]}