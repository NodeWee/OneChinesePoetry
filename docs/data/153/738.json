{"author": "王炎", "period": "宋", "type": "诗", "title": "寓居分寧去故鄉千里不歸者二年思念松楸成長句", "paragraphs": ["曖曖風日暖，林薄皆蕃鮮。", "好鳥仍嘯歌，晚花亦嫣然。", "問之此何時，春莫將禁烟。", "家家饌觴豆，拜掃墟墓間。", "飛鳴烏攫肉，叢木挂紙錢。", "而我獨不樂，慨然坐長嘆。", "開編不能讀，當饋不能餐。", "豺獺尚有祭，誰忍忘其先。", "念爲貧所驅，隨牒二十年。", "少壯不可留，覽鏡將華顛。", "空慚北山移，未表南陽阡。", "闔門有百指，負郭無一廛。", "坐此客異鄉，歸思空纏綿。", "憶昔初筮仕，吾母猶朱顔。", "三釜不及養，遽悲蓼莪篇。", "侵尋歲月久，百感難具言。", "傷心思宰木，清淚如流泉。", "狐死必首丘，古人亦重遷。", "况我雖宦游，十世家星川。", "親朋日在眼，可以相周旋。", "土風有不同，客意終未安。", "花落草凄凄，青山啼杜鵑。"]}