{"author": "王炎", "period": "宋", "type": "诗", "title": "九日登寶叔塔同游者楊大著李校書馮正字曾著作易校書", "paragraphs": ["湖邊老石立巨鰲，背負浮圖千尺高。", "升高望遠天界闊，海山江樹皆秋毫。", "蓬萊藏室極清靜，雖有暇日無遊遨。", "不應令節亦虛度，特爲萸菊觴新醪。", "樽前一笑豈易得，身涉百憂今二毛。", "茲游回首便陳迹，事如逝水流滔滔。", "明年九日定何許，未用感慨增煩勞。", "半生隨牒落州縣，莫年結綬來神臯。", "去留聚散偶然耳，且覆一杯持蟹螯。"]}