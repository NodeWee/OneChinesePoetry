{"author": "楊冠卿", "period": "宋", "type": "诗", "title": "頃歲如番禺與慶傳十六兄遇上饒後五年胥會於霅時太學增置生試竟不遂志將別去理朱方棹因詠昔人風雨對床之語慨然有感作是詩", "paragraphs": ["囊空未辦買山錢，壯志隨人祗自憐。", "千里鄉關愁夢裏，幾年蹤跡瘴江邊。", "回谿重困南摶翼，異縣還尋東去船。", "何日蒼崖結茅屋，與君風雨對床眠。"]}