{"author": "汪炎昶", "period": "宋", "type": "诗", "title": "休寧朱肖巖葺其先大父岐山書堂爲藏修之所而徵詩於余余聞其先伯父由釋褐職教姑蘇今其父子能世家學不墜遺基是可敬已爲賦二章  其一", "paragraphs": ["閉門讀書非俗人，政使未見猶傾心。", "斑窺已駭文彩異，流長要自根源深。", "松比靈椿健霜骨，草連玉樹輝庭陰。", "岐山紫陽近相接，逸響流入花間琴。"]}