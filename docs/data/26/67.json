{"author": "徐瑞", "period": "宋", "type": "诗", "title": "芳洲寄古詩一首申山中之約次韻奉謝", "paragraphs": ["憎欲毋已甚，同塵正自佳。", "我如張仲蔚，蓬蒿滿荒階。", "觀化有妙悟，委運增曠懷。", "鴻飛正冥冥，雞鳴漫喈喈。", "美人芳杜姿，玩世善打乖。", "曲肱有真樂，俟命且潔齋。", "身屈道則尊，不事塹與崖。", "平生山中約，高致許我儕。", "此語二十年，此事行當諧。", "試看紅塵客，踏破幾鐵鞋。"]}