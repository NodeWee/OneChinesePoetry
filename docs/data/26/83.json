{"author": "徐瑞", "period": "宋", "type": "诗", "title": "九月四日偕弟可玉外甥張敏修吾孫棟游西山訪古追懷甲戌舊游感嘆不已紀事五十韻", "paragraphs": ["秋日清且厲，發興山西游。", "步出錢塘門，纍纍但荒丘。", "繁華歘消歇，王氣竟誰收。", "寂寞石函橋，小水清淺流。", "秦皇纜船處，螺髻現佛頭。", "雖非凌雲像，雄偉亦罕儔。", "開示一指禪，觀者領悟不。", "作禮三皈依，將行復綢繆。", "浮屠踞山巔，何年困鬰攸。", "返步遵大路，叢薄新篁抽。", "前有佛足泉，一竇清瀏瀏。", "凄凉鄂王祠，墓道鎖松楸。", "可憐忠烈魂，寄此土一抔。", "遺像儼中堂，怒氣橫雙眸。", "誤國彼何人，寸斬不足酬。", "迤𨓦訪玉泉，泓澄湛靈湫。", "老龍閟神蹤，金鱗自夷猶。", "白詩揭楣間，三嘆歲月悠。", "荆榛何王府，瓦礫誰家樓。", "當年歌舞地，今縱羊與牛。", "或爲少僧廬，或爲老圃耰。", "徑趨九里松，吳筆勁且遒。", "靈鷲號飛來，荒幻不可諏。", "直北抵靈隠，殿宇壯岩陬。", "高峰堪遠眺，欲上畏攙樓。", "冷泉貯清寒，古木扶盤樛。", "瀹茗鬒髪婦，呼猿白頭嫂。", "岩洞千佛相，黄金飾琱鎪。", "古人留姓字，興懷仰先猷。", "但恨芳穢雜，殘缺難盡收。", "面南歷三竺，氣象恰相侔。", "山石劇犖确，竹樹含清幽。", "蒼藤蔽白日，略彴臨清溝。", "小憩流觴亭，飲泉雪入喉。", "上竺擅翠密，嘯壑風颼飀。", "修然白衣仙，坐閲塵世浮。", "寺有野處碑，文章粲炳彪。", "陸子亦有記，日晚讀不周。", "匆匆回六橋，勝處難窮搜。", "三賢堂久蕪，湖山跡空留。", "玲瓏一片石，屹立獨忘憂。", "遥睇孤山雲，高致希前修。", "憶昔縱游賞，冰盤羅珍羞。", "畫舫載娉婷，簫鼓擁俳優。", "回首煙塵飛，四十又四秋。", "朋儕愴丘首，桑海驚風漚。", "山川無古今，撫事增羈愁。", "買船絕湖歸，城市燈火稠。", "同行二三子，小酌雜嘲謳。", "詩成漸挂漏，醉墨如蟠虯。"]}