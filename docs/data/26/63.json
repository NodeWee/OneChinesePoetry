{"author": "徐瑞", "period": "宋", "type": "诗", "title": "仲退對月有懷芳洲景文至不忘僕爲古詩三首語意濃至次韻以謝并寄芳洲景文  其二", "paragraphs": ["景文大兄行，世念如浮雲。", "自讀仲退詩，夜夜夢見君。", "憶昨初識君，所見溢所聞。", "促席傾底裏，談諧意彌勤。", "尚論三湯公，剪燭夜達分。", "共悲風流遠，纍纍北邙墳。", "今年芝山聚，有感蘭亭文。", "醉墨出三昧，逸氣凌鵝群。", "茲聞賦遠遊，應接當紛紜。", "中洲盛吟事，群公氣如焚。", "勗哉爭長難，吾衰不能軍。"]}