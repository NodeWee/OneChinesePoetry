{"author": "汪炎昶", "period": "宋", "type": "诗", "title": "里人俞退翁自號南山南菊逸嘗賦詩以道其志繼有和者一日示兩鉅編則有故文丞相長句冠於其首蓋君謁丞相於燕京時所贈也謹次韻以歸之", "paragraphs": ["山人舊隠南山南，家具惟存賦詩筆。", "甕浮清醖夜□雲，菊泛寒香秋滿室。", "模放已逼東籬真，經營況似南村宅。", "懶從乾蘚灑窗戶，豪厭溼雲黏几席。", "銅鞭敲□秋韻鏗，蕙帳圍寒曉光寂。", "張公十策未風雲，周家六典姑泉石此與淵明亦何似，似處難將語凡客。", "世間塵土涴人衣，明日雲深惆悵極。"]}