{"author": "徐瑞", "period": "宋", "type": "诗", "title": "馬君采刲羊置酒作九日之會少長咸集主勸賓酬飲酒樂甚明日成小詩寄君采", "paragraphs": ["節序催成歲，朋曹阻異方。", "幽懷興獨感，舉俗愛重陽。", "有美珠灣客，能勤秋月章。", "華堂開晚集，勝友侑清觴。", "饌設羊肪白，杯持菊蘂黄。", "髹盤行棗栗，甆玉進齏粻。", "擊缶歌呼雜，飛觥賞罰忙。", "群豪矜爪利，二老鬬身强。", "且用酒爲日，何妨鬢欲霜。", "風松薦琴石，水竹煉丹房。", "境勝身宜適，心閒味自長。", "明年應更健，此會未渠央。"]}