{"author": "徐瑞", "period": "宋", "type": "诗", "title": "大德元年丁酉歲六月大雨前所未見父老云百八十年無此水矣仲退賦長句紀事次韻", "paragraphs": ["曾將太乙推主客，不眠坐數蓮花滴。", "今年春夏甲子雨，白髪無端爲憂國。", "乘船入市讖不虛，平陸成江勢何斥。", "乃當六月初五夜，天意冥冥難察識。", "直疑女媧功未完，石破天穿地維折。", "飛廉上助澎湃威，馮夷不闢泉源脈。", "城中魚鱉混生人，樓堞瀰漫不計尺。", "彭城當年二丈八，蘇公隄衛無遺蹟。", "喜聞賢守力賑濟，安得神人拔其塞。", "不然帝復陸渾怨，特遣五龍施此溺。"]}