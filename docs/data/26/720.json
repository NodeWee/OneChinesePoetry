{"author": "汪炎昶", "period": "宋", "type": "诗", "title": "休寧朱肖巖葺其先大父岐山書堂爲藏修之所而徵詩於余余聞其先伯父由釋褐職教姑蘇今其父子能世家學不墜遺基是可敬已爲賦二章  其二", "paragraphs": ["乃翁讀書功未收，大兒收功纔□流。", "三年刻楮豈無用，一鳴驚人姑少留。", "大伸紆鬰數應值，但力根本吾何求。", "書聲夜雜嶺猿苦，想見燈火虛堂秋。"]}