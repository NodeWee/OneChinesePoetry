{"author": "徐瑞", "period": "宋", "type": "诗", "title": "夏五門外小池白蓮盛開有一莖雙花巋然出于群花之上賦長句志之", "paragraphs": ["方塘風露清泠泠，萬荷嶷立森高青。", "群花迎日各有態，一莖出水初亭亭。", "雙苞並蒂發天巧，雕飾盡去殊瞻聽。", "風標自是絕塵土，道氣直欲凌青冥。", "恍然兩仙來帝庭，翠雲綠霧浮輜軿。", "飄飄羽服共蕭散，隠隠水珮爭瓏玲。", "同輿鄙笑岳及湛，專城彷彿石與丁。", "看花何啻日千轉，屬辭含意行且停。", "涪翁食蓮寄深感，如此妙質誰當銘。", "我歌此詩百其聆，一洗千古脂粉腥。"]}