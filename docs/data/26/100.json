{"author": "徐瑞", "period": "宋", "type": "诗", "title": "餘干學錄徐君名桂蟾號月齋龍游人善文詞善談方外之學春晚來山中談七日乃別今重到玄妙寄樂府一闋賦此爲別", "paragraphs": ["博雅南州士，風流小隠仙。", "橫經越水夢，會弁鵲湖緣。", "蕩蕩乾坤理，明明日月懸。", "鈎深發奇藴，觀象洞真詮。", "不謂宗盟合，能令古道還。", "肯來留七日，遽別半年。", "流水高山趣，陽春白雪篇。", "朗吟驚玉立，抱玩美珠連。", "更憶彈馮鋏，兼懷訪戴船。", "續貂吾豈敢，韞匵爾宜專。", "老驥思騰櫪，潜鱗樂在淵。", "邯鄲正炊黍，黄石有遺編。", "撫己懷難盡，忘言意已傳。", "會同速風馭，去採華山蓮。"]}