{"author": "徐瑞", "period": "宋", "type": "诗", "title": "辛丑二月初晴與仲退從芳洲縱遊溪山間私念吾黨會聚殆不偶然賦古詩一首後五百歲有知音者於吾詩物色可乎", "paragraphs": ["天地以氣合，人物以類從。", "孰是同類中，道同志復同。", "槃槃石梁翁，閲世如老松。", "若士古溪灣，水月印心胸。", "相去不十里，而我居其中。", "既無山川阻，隨此心迹融。", "譚諧屢參伍，杖屨時從容。", "巖下酌秋泉，溪上行春風。", "奇文辨魚魯，古學窺鴻濛。", "玄同執尤契，妙中值箭鋒。", "從今不厭數，曠代或一逢。", "願言各自珍，慎勿攖樊籠。", "會同拾瑶草，更約摩金銅。", "賦詩俟來者，物色傳畫工。"]}