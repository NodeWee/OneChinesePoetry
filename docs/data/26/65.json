{"author": "徐瑞", "period": "宋", "type": "诗", "title": "丁酉正月九日省謁家叔潔山居士于郭仙峰下是日仲退亦省其叔四山翁於是偕行潔山既留飯送別烏龍潭上裴回久之絕壁梅花炯然獨立如高人招之不來凍泉泠泠下巖竇如瑟筑聲相顧絕賞因以春山多勝事分韻約四山父子同賦時四山留外未歸也韻以齒次瑞得多字", "paragraphs": ["新年未入山，今晨風日和。", "況復得勝友，發興凌嵯峨。", "冰澌激陰湍，草色明陽坡。", "老梅高標致，疏花自巖阿。", "樵兒與牧豎，迎笑相誰何。", "問我結茅意，何年此婆娑。", "悠然會深情，臨風發清歌。", "回首紅塵中，孰與青山多。"]}