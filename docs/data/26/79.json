{"author": "徐瑞", "period": "宋", "type": "诗", "title": "辛丑九月十二與芳洲留宿雅山堂歲且周矣芳洲再往賦古詩十二韻奉寄壬寅九月十一日也", "paragraphs": ["山林或塵土，城郭無市譁。", "境勝固繇人，況是詩書家。", "小齋貯虛明，景物亦可嘉。", "怪石卧屭贔，修藤綰龍蛇。", "清泉纖纖草，小樹疏疏花。", "主人古衣冠，宴坐勝紛華。", "群從儼連璧，學子鏗衝牙。", "喜我味稍同，下榻煮秋茶。", "道充韻更長，身退心自遐。", "豈惟擅清致，當在勒與差。", "別來入夢頻，急景令人嗟。", "寄詩寫幽懷，勿與世俗誇。"]}