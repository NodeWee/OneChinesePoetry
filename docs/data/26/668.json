{"author": "汪炎昶", "period": "宋", "type": "诗", "title": "次韻胡庭芳別考亭夫子祠下", "paragraphs": ["與易俱遯無何鄉，紫陽風采猶堂堂。", "伊洛諸老前慷慨，字落琬琰嗅有香。", "餘或闖首藩籬傍，占辭象例終茫洋。", "公剪蓁棘披羊腸，後顧萬世不能忘。", "攘却異論拓我疆，片言隻字揮琳瑯。", "安定嗣法兀老蒼，漁獵四裔搜中央。", "蹴孔躒鄭傾文場，霜刀與劂玉版方。", "姓名無翼已四翔，鏘然孤鳳鳴朝陽。", "不忝考亭斯故邦，再□足慰公所望。", "筍鞋踏穿山雨凉，九曲烟霞落錦囊。", "曩吾有易騰青箱，乍驚幽渺出煒煌。", "湛弼愧遁遺齎裝，子雲未許窺鄰牆。", "不獨暗陋分餘光，後來企慕心徬徨。"]}