{"author": "徐瑞", "period": "宋", "type": "诗", "title": "仲退對月有懷芳洲景文至不忘僕爲古詩三首語意濃至次韻以謝并寄芳洲景文  其一", "paragraphs": ["我行溪上路，行雲爲徘徊。", "天高北風惡，叫叫鴻雁來。", "起望杜若洲，渺渺絕沿洄。", "孤芳據其勝，修潔無纖埃。", "俗子不敢近，石梁尚崔嵬。", "我如剪翎鶴，老志空低回。", "又如渴蠹木，枯根莽難培。", "巧拙有定賦，神功若爲栽。", "持此欲叩君，溪寒雪皚皚。"]}