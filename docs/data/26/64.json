{"author": "徐瑞", "period": "宋", "type": "诗", "title": "仲退對月有懷芳洲景文至不忘僕爲古詩三首語意濃至次韻以謝并寄芳洲景文  其三", "paragraphs": ["丈夫貴意氣，豈必在合并。", "琅琅對月篇，中有伐木聲。", "夫子黎湯流，事事誇奇情。", "未忘雷張舊，蒯綆媿青萍。", "向來在匣時，雌雄互悲鳴。", "分離未云遠，涇渭判濁清。", "精靈諒密契，歲月空崢嶸。", "吾方師漆園，因劍論養生。", "時時呼斗酒，磊落澆使平。"]}