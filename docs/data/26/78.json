{"author": "徐瑞", "period": "宋", "type": "诗", "title": "六月三日赴周南翁之招時芳洲留梅山堂述行實僕與觀焉臨別以高山流水四字分韻約仲退同賦瑞得山字", "paragraphs": ["人事恒有數，一聚百阻難。", "朅來集斯堂，主客俱蕭閒。", "明公圖不朽，盤礴筆墨間。", "諏求逮耆耄，采錄及蒯菅。", "論述本至公，不待潤與刪。", "居然是傳信，可但起澆頑。", "古今文章家，我粗窺一斑。", "茲事未易言，千載有相關。", "周旋得所願，欣快忘幽孱。", "炎塵屏四野，清風洗沈瘝。", "佳興殊未極，延緣念當還。", "呼童夙嚴駕，東明映青山。"]}