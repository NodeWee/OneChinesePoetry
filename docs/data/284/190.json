{"author": "釋文珦", "period": "宋", "type": "诗", "title": "馮深居長余二十三歲趙東閣長余二十二歲周汶陽長余一十七歲皆折行輩與余交淳祐辛丑同訪余於竺山有會宿詩距咸淳乙丑已二十五年矣痛先覺之凋零感吾生之既老因成十韻以寄死生之情", "paragraphs": ["三老皆達人，虛受無蔕芥。", "筆陣絕縱橫，詞源極澎湃。", "丁時身屢蹇，志道心不懈。", "放浪事物表，若曰宇宙隘。", "求我於空間，豈識有機械。", "留詩在幽窗，足以鎮山怪。", "神靈謹守藏，光豔無減殺。", "今朝一長吟，頓使老疾差。", "三老不可作，吾心亦遄邁。", "中心曷能忘，長吟復長喟。"]}