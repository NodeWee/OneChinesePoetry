{"author": "釋文珦", "period": "宋", "type": "诗", "title": "山房假寐夢有一客抱琴奏曲而去既覺詩以記之", "paragraphs": ["山房夜坐無衆喧，隠几而卧方澹然。", "忽夢有人來我前，從容爲我揮五絃。", "琴聲一一皆清圓，如聽廣樂於鈞天。", "曲終倏爾升雲軿，亦有笙鶴相後先。", "未知重會在何年，臨風別恨空綿綿。", "覺來竟亦何有焉，唯聞漏鼓聲咽咽。", "因識死生同寤寐，榮枯得失皆無意。"]}