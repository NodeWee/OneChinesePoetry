{"author": "釋文珦", "period": "宋", "type": "诗", "title": "寧退耕巖維石隆湖隠皆嘗有德於余圖報未能而俱下世感念存亡哭以十韻", "paragraphs": ["吾生素無寵祿願，自向空林灰百念。", "但存心地如砥平，不道人間有崖塹。", "皇天幸能念無辜，脫我險難歸夷塗。", "天定勝人乃其證，紛紛譖舌胡爲乎。", "四方交朋盈什百，反眼如同不相識。", "豈唯袖手不能援，多若蒼蠅變白黑。", "獨有空門三老人，或未識面非交親。", "奮身爲余直其枉，惻隠如此宜稱仁。", "思欲報之苦無力，但有此心匪石席。", "今日同爲異世人，俛仰存亡三太息。"]}