{"author": "釋文珦", "period": "宋", "type": "诗", "title": "余行江湖餘五十載備知交態唯熏自聞始終不變因作歌見意焉", "paragraphs": ["小人必樹黨，勢利相因依。", "勢成乃翕合，勢去還暌離。", "君子貴獨立，中心存不欺。", "榮華羞附麗，衰謝罔棄遺。", "君子與小人，於此常見之。", "君子誠可宗，小人足堪嗤。", "君不見媚春野卉億萬數，花欄映發如有期。", "一朝霜風肆凌厲，傍睨不復相扶持。", "澗底喬松過百尺，干霄直上無附枝。", "黛色不爲時所變，澹然自有歲寒姿。"]}