{"author": "釋文珦", "period": "宋", "type": "诗", "title": "春夜夢遊溪上如世傳桃源與梵僧仙子遇具蟠桃丹液靈芝胡麻於雲窗霧閣間請賦古詩頗有思致覺而恍然猶能記憶五句云灘峻舟行遲亂峰青虬蟠一瀑素霓吼靈桃粲丹朱仙飯雜芝糗遂追述夢事足成一十七韻", "paragraphs": ["隨意作清遊，唯與筇竹偶。", "徘徊望原田，宛轉赴林藪。", "隔溪更幽奇，欲往興彌厚。", "漁人自知心，涉我不待叩。", "爛爛桃花明，粼粼白沙走。", "灘峻舟行遲，輟棹入崖口。", "亂峰青虬蟠，一瀑素霓吼。", "微徑上青冥，高木掛星斗。", "梵宇金碧開，萬象發蒙蔀。", "老僧雪眉長，妙語滌心垢。", "乘雲者何人，笙鶴自先後。", "邀余過殊庭，酌以流霞酒。", "靈桃粲丹朱，仙飯雜芝糗。", "白鹿守天壇，彩煙生藥臼。", "謂言保其真，物我盡芻狗。", "窗外鐵鐘鳴，驚覺復何有。", "乃知百年間，夢境匪長久。"]}