{"author": "釋文珦", "period": "宋", "type": "诗", "title": "趙白雲宗丞以詩送惠柳下謁浙西憲使包宏齋命余同賦", "paragraphs": ["宏齋伊洛宗，白雲風雅主。", "二公在斯世，光艷燭寰宇。", "白雲歸帝鄉，宏齋庇寒士。", "出處雖小殊，憐才酷相似。", "吟詩貧到骨，白雲古知音。", "吹送宏齋前，雄詞重南金。", "乘流春浩蕩，變化那可測。", "君不見北溟有魚會風雲，一舉自然生羽翼。"]}