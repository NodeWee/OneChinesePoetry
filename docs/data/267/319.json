{"author": "吳芾", "period": "宋", "type": "诗", "title": "僕平日聞有此生待足何時足未老得閑方是閑之句每歎服之恨不知作者姓名一日與魯漕話次方聞此詩乃福唐余倅所作魯繼錄全詩及余君所夢始末見示讀之使人益起懷歸之興因成小詩以記其事", "paragraphs": ["寒士叨塵分已踰，不爲歸計待何如。", "暮年光景那能久，浮世榮華總是虛。", "此去直須甘澹泊，箇中元自有乘除。", "因公拈起余君話，愈使衰翁憶故廬。"]}