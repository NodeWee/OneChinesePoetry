{"author": "吳芾", "period": "宋", "type": "诗", "title": "澤民因誦樂天欲留年少待富貴富貴不來年少去之句慨然有感遂廣此意作詩相示余以謂人之會遇各自有時年少固不可留而時亦何可待樂天自不應出此語而澤民亦不應爲此詩因反其意以和之  其二", "paragraphs": ["勸君且醉甕頭春，休把升沉累此身。", "自古功名須遇主，到頭富貴不由人。", "蟠胸器業元高世，落筆詞章更出塵。", "道在何憂年少去，九重前席會相親。"]}