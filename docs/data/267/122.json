{"author": "吳芾", "period": "宋", "type": "诗", "title": "潘公舍人義榮當世第一流人也僕頃得金華私竊自喜將獲從公之遊洎至而公已云亡至今以爲恨金元鼎出公往還詩帖因即公韵和數句於後姑以少見平生慕用之意云", "paragraphs": ["一代名流世許誰，獨公皎皎著明暉。", "少攄妙藴聊持橐，欲振孤風便拂衣。", "愧我仰高乖晤對，羨君請益探玄微。", "今朝刮眼看遺墨，更覺平生萬事非。"]}