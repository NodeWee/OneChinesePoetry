{"author": "吳芾", "period": "宋", "type": "诗", "title": "城上初作新亭猶未名也邦人閧然稱爲三槐殊不知所從來揣其意必以亭下有槐一根三幹挺然秀出故有是號然非所宜言也余恐不知者謂出自我作數語以解之", "paragraphs": ["我心祇是憶天台，欲去無從首重回。", "若得此時追五柳，絕勝他日面三槐。", "年年白髮催人老，夜夜青山入夢來。", "縱有萬鍾非我事，何如且覆掌中杯。"]}