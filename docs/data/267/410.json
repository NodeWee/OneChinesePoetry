{"author": "吳芾", "period": "宋", "type": "诗", "title": "澤民因誦樂天欲留年少待富貴富貴不來年少去之句慨然有感遂廣此意作詩相示余以謂人之會遇各自有時年少固不可留而時亦何可待樂天自不應出此語而澤民亦不應爲此詩因反其意以和之  其一", "paragraphs": ["老去疏慵厭仕途，歸來林下學真如。", "不思身外千般事，只占人間一味愚。", "但得清尊長對客，縱添白髮亦從渠。", "世間達宦多憂畏，胸次還能似我無。"]}