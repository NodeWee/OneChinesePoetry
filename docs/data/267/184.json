{"author": "吳芾", "period": "宋", "type": "诗", "title": "前日小集梅花猶在乘興移其下杯行樂甚是夕風微月朗花飛入坐者紛紛如雪待制曾丈有四并之歎謂不可無作屢屬唱之因成拙句", "paragraphs": ["老去逢春倍感時，興來聊復對芳菲。", "月明更覺花枝好，風動還驚雪片飛。", "一笑休辭今夕醉，四并須信古來稀。", "乘閑莫惜頻相過，要共携壺上翠微。"]}