{"author": "齊己", "period": "唐", "type": "诗", "title": "赴鄭谷郎中招遊龍興觀讀題詩[板]謁七真儀像因有十八韻", "paragraphs": ["何處陪遊勝，龍興古觀時。", "詩懸大雅作，殿禮七真儀。", "遠繼周南美，彌旌拱北思。", "雄方垂朴略，後輩仰箴規。", "對坐茵花暖，偕行蘚陣隳。", "僧絛初學結，朝服久慵披。", "到處琴碁傍，登樓筆硯隨。", "論禪忘視聽，譚老極希夷。", "照日江光遠，遮軒檜影欹。", "觸鞋松子響，窺立鶴雛癡。", "始貴茶巡爽，終憐酒散遲。", "放懷還把杖，憇石或搘頤。", "眺遠凝清眄，吟高動白髭。", "風鵬心不小，蒿雀志徒卑。", "顧我專無作，於身忘有爲。", "叨因五字解，每忝重言期。", "捨此應休也，何人更賞之。", "淹留仙境晚，迴騎雪風吹。"]}