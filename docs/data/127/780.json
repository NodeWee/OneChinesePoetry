{"author": "吳龍翰", "period": "宋", "type": "诗", "title": "淳熙丙申二月晦翁歸婺源先曾大父因隨杖屨遂掛名於弟子之列乃以所著書說以求正晦翁可之又嘗投書論易甚詳龍翰不學緇玷家聲因讀遺文有作數語亦所以自勉云", "paragraphs": ["吾祖曾師雲谷仙，讀書直下悟蹄筌。", "道參太極本無極，易論先天與後天。", "緑遍春風窗外草，香浮夜月沼中蓮。", "派分一勺濓溪水，道統綿綿萬古傳。"]}