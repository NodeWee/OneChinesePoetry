{"author": "方逢振", "period": "宋", "type": "诗", "title": "送姪隆吉作遂安教諭", "paragraphs": ["舊時州置文學掾，南宮集英大學選。", "英雄壯志必此爭，飯囊郡庠奴隸縣。", "今時學籍難登天，青山□老天厭。", "蟻蜁驢磨猶自癡，不釋不玄良覺窘。", "南州諭缺數百員，得即忻忻不得慍。", "他年一些錄繇此遷，視博士員居四緊。", "博士以上梯級危，仕至泮宮鑽天令。", "小阮膽大志復狂，拔起泥中尤自奮。", "不顧在列嘲好爲，濫取皋比得家便。", "天上知心愛屋烏，尚覺知心相勉勸。", "弘文弟子需補員，徑合翰林集賢院。", "我欲勸子入翰林，却恐遠嫁難爲情。"]}