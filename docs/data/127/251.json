{"author": "潘從大", "period": "宋", "type": "诗", "title": "疎齋用前韻記響山之遊依韻奉答", "paragraphs": ["空山在昔森萬松，兩賢曾此登虬龍。", "流風餘韻無時終，我來寒棲鬢成翁。", "人生出處何心同，夢破邯鄲幾富貴。", "戰退蠻觸相長雄，靜定要與山爭功。", "繡衣光華照巖壑，豁然納我雲夢胸。", "羣峯飛翠匏樽中，仙源還□漁舟通。", "須臾煙霏散空濛，樓觀隱約孤城東。", "感慨千古思無窮，嘯歌抵掌生英風。", "黄金易求此樂少，野人何計瓢空。"]}