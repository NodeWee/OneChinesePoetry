{"author": "方逢振", "period": "宋", "type": "诗", "title": "庚寅人日雨夕大雷電激而成雹陽專而陰不勝寒反爲燠復雷雹大雨彌旬燠極而霰繼以大雪三日深山盈丈自人日至晦凡二十三日雨雹霰雪農民告苦爲二十韻以記之", "paragraphs": ["龍馬交戰相長雄，一勝一負互始終。", "二氣脅擊威力窮，凝冰迸出焦火中。", "跳丸飛砲怒打空，一夜白盡午頭峰。", "頃田十萬銀裹封，東皇未肯開冶鎔。", "山眩水晃人滅蹤，癡猿凍鶴驚折松。", "鄰雞失旦僧懶鐘，昏曉不辨天地聾。", "鹽虎坐險終陷凶，獰獅見日空眼紅。", "書生徑臥身龍鍾，諷諫不到齊王宮。", "灞陵無驢句不工，萬家醜怪難形容。", "我聞古語盈尺豐，今深一丈愁殺農。", "欲將此意問天公，天公高高高幾重。"]}