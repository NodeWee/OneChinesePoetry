{"author": "方逢振", "period": "宋", "type": "诗", "title": "翰林將指下學峽賓聲叟爲諸友先雨雪載途民亦勞止一詩懷之", "paragraphs": ["空山雪片大如盤，有客遠在孤館眠。", "翰林喝馬不到地，白帝叱馭親行鞭。", "疾驅滕六笞飛廉，六花急舞狂且顛。", "玉皇香案口讀宣，深衣大带依然仙。", "東里先生履欲穿，濕透布襪枵嚢纏。", "高談雄辯罏亭邊，不有義意誰肯前。", "陽羨山中春信傳，兩驂已發垂虹鞭。", "諸君急棹山陰船，子猷逸興今翻然。"]}