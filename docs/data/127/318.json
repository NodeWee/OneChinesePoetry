{"author": "方逢振", "period": "宋", "type": "诗", "title": "毛伯玉以六月廿七日來訪是年天不雨梅亢熱異常書數韻述懷且以贈之", "paragraphs": ["伯玉不我過，過我必六月。", "老天雨不梅，五行一乃絕。", "亢離單用事，赤烏赤如血。", "人寰何辠辜，幾欲炮烙殺。", "左手解衣襟，右手不停箑。", "脫帽無奈何，而況可腰折。", "西望禽鬼焦，東望金魚涸。", "前山牛眠洿，亦復如火發。", "相携將安之，只合坐論說。", "伯玉老先輩，家傳洞林訣。", "談辯管郭雄，五鬼皆避易。", "借君鐵拄杖，蹴踏六月雪。", "爲我買雪山，斵冰作天穴。"]}