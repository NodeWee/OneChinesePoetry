{"author": "吳龍翰", "period": "宋", "type": "诗", "title": "數年前有小詞微雨後落花天嬌態病懨懨怕人猜著是相思鎮日不開簾寶釵横蟬髩亂院宇待人歸儘緩移蓮步玉闌前纎手掐花鈿茲月夜與客飲梅花下一姝歌前詞復出箋徴余新作", "paragraphs": ["月夜梅花下，開樽誰主賓。", "梅花嬌欲語，讓我白頭人。", "娉婷樓上女，無乃花中神。", "下樓款懽笑，莫惜抛千金。", "纎纎出素手，爲我彈瑤琴。", "自言諳古調，妾心合君心。", "感君纒綿意，未彈先有情。", "妾佩明月光，妾衣雲霞輕。", "共君驂白鳳，一息超玉京。", "君看天帝女，嫁與牽牛星。", "天河萬里長，鵲橋歲一陳。", "安得河水乾，夜夜長相親。", "君能挽天河，一洗八極塵。"]}