{"author": "敖陶孫", "period": "宋", "type": "诗", "title": "熊得自古英之近江舟子譁然此異徵也爲之留皮與膽餘均所獲以侈神貺云作獲熊一首時庚辰孟冬七日", "paragraphs": ["來黝者誰，僉曰熊與。", "涉江亂流，實始逆予。", "天畀敢違，俯取以薦。", "維古英神，謂予汝眩。", "有男不夢，有妃莫當。", "居然兩目，祝晝若盲。", "甚者痔下，取怒河伯。", "醫者色難，請謀諸藥。", "熊兮主方，我有玄囊。", "清汝决眥，扞汝濁腸。", "有如不信，剖肝自明。", "寧我一死，以與衆生。", "拜神之休，率曹披啖。", "爾愛其蹯，我愛其膽。"]}