{"author": "敖陶孫", "period": "宋", "type": "诗", "title": "再用韵酬陳祕校來詩有擊楫清中原之志故中間多及之", "paragraphs": ["海中老蜃噓樓閣，局促鶢鶋魯東泊。", "忍能杯視九雲夢，戢戢魚頭沸相灂。", "濤江亭東識君面，再見白也大鵬作。", "雄辭已褫壯士氣，窮髮天驕堪面縛。", "我家荆楚起孤劍，奮身多自青油幕。", "南遷閩嶠已三世，土風正坐儒冠錯。", "尚當拂磨十丈崖，刻頌欲將文字託。", "今君精悍喜談兵，指畫魚麗分鸛鶴。", "會當平敵走行在，金印皇皇看手攫。", "不應從我學詩句，格律牽纏紛纆索。", "世間冷暖逐處所，火井自溫冰井涸。", "論詩說劍亦奇事，媿乏三盃澆索寞。", "誓將併敵起三關，不作羣狐猜鎮惡。", "齊紈魯縞我山東，指日戎車會于濼。"]}