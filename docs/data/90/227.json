{"author": "陳文蔚", "period": "宋", "type": "诗", "title": "甲寅寒食日訪徐子融子融同出游晚歸誌所歷二十六韵", "paragraphs": ["至後一百五，春光正韶華。", "往往天氣少，多與人事差。", "今年特清朗，川原爛紅霞。", "埋頭卷書冊，訪友况不賒。", "盡日俱襄陽，滿城同看花。", "百種鬭紅紫，意氣各雄夸。", "忽焉有招呼，徑醉碧桃家。", "主人意厚甚，更約觀金沙。", "而我方與子，浩蕩興無涯。", "但恐催日馭，所幸未西斜。", "行行復行行，小築逢異葩。", "雜然不知名，品品亦自嘉。", "園翁旋相問，酌酒仍烹茶。", "珍重頗深簡，市井避喧譁。", "子乃若有告，未語先咨嗟。", "願言更出郭，前林路非遐。", "會當有奇遇，始信我不訛。", "果見山下蒙，一泓瑩無瑕。", "淵然蟠蛟龍，不爲藏黽蛙。", "稍稍出奇怪，羅列如髻丫。", "須臾聳嶄絕，煉不經女媧。", "特立如丈夫，匪可干以邪。", "相與發浩歎，題品乃未加。", "因念世沈晦，豈但如爾耶。", "乘風且歸歟，投林有昏鴉。", "聊爲賦此詩，醉筆歌龍蛇。"]}