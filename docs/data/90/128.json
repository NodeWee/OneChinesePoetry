{"author": "敖陶孫", "period": "宋", "type": "诗", "title": "借山谷後山詩編於劉宜之司戶因書所見呈宜之兄弟", "paragraphs": ["拾遣詩視孔子道，豫章配孟顔後山。", "自餘衆作等別派，彪虥貍豹虎一斑。", "我修直筆公萬世，議論不到甘謿訕。", "中間杜老饒寒餓，陳也絕葷黄尚可。", "天公讎施略相當，一字而貧更憐我。", "去年臞菴太荒凉，釜中得魚雷隠牀。", "了知詩祟力排擯，誰言錮疾蟠膏肓。", "劉郎食飽嗜昌歜，又一過目思手攬。", "編詩更著顧癡筆，字字可丹藏石䃭。", "知君療病我益病，心手相忘還展詠。", "百年長病可得辭，兩翁落唾皆可敬。", "忽云身後無知音，此詩百變無邪心。", "候蟲時鳥足感耳，我思正在南風琴。", "誰能首塗追四始，以經夾轂騷駕軌。", "意所不快鞭曹劉，此時折汝一寸箠。", "長安市上逢聯璧，人持一箭與我直。", "請君了却三萬軸，再見坐我牀下客。"]}