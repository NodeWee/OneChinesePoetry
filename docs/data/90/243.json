{"author": "陳文蔚", "period": "宋", "type": "诗", "title": "白鹿洞謁先生祠堂呈李夢開教授是日李入洞講書", "paragraphs": ["先師紫陽翁，雅愛窮幽微。", "前賢有遺跡，所至皆發揮。", "千古廬山高，白鹿遇亦希。", "何人實經始，閟藏啟天機。", "臨流勘書臺，隠然釣魚磯。", "聖朝始加賁，泉石生光輝。", "榛莽百年中，潛長虎豹威。", "衣冠固不論，樵牧亦寥稀。", "今昔有顯晦，山川無是非。", "先生適剖竹，按圖重歔欷。", "斬荆得遺址，澗繞山合圍。", "買田敞堂塾，豈將終遁肥。", "學子共棲集，相與詠而歸。", "繼聖講絕學，咳唾落珠璣。", "此理忽森著，魚鳶真躍飛。", "小子恨晚遇，講席弔及依。", "升堂拜遺像，泫然涕沾衣。", "幸今主盟人，高識可與幾。", "光風霽月意，端欲賢聖希。", "時來一講訂，諸生佩弦韋。", "超然此會意，規範喜無違。", "徘徊不忍去，暮宿留山扉。", "因極昔游處，恍如身泗沂。", "矧復洞中友，進步方騑騑。", "永矢忘世味，來食此山薇。"]}