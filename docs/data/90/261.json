{"author": "陳文蔚", "period": "宋", "type": "诗", "title": "用門牌日有好花迎客笑歲蒭新酒奉親歡爲韵爲老人壽", "paragraphs": ["地僻廣乾坤，身閒多月日。", "耕鑿太古民，天然自淳質。", "未始泥神仙，閲世自長久。", "日用飲食餘，帝力我何有。", "修竹三徑幽，青山四時好。", "何須萬間厦，一廛可娛老。", "園柑結新實，籬菊開晚花。", "旋篘甕頭酒，不負老年華。", "田夫與野老，一笑相逢迎。", "只說桑麻事，安知市朝爭。", "年年願今日，有酒可留客。", "雖是無珍饈，隨宜具餚核。", "人言鶴髮翁，翻作朱顔少。", "把酒更何辭，一對西風笑。", "環堵一畝宮，中有長生計。", "秋月與春花，今年又明歲。", "年高親可慶，家貧兒包羞。", "今年勝去年，粗有酒新篘。", "歲月綿綿永，福祿日日新。", "天開九齡數，眼見四世人。", "共樂堂上親，旋約山中友。", "雖是盤無饌，未至樽無酒。", "積善雖人爲，康寧荷天寵。", "但愧儒素風，日乏甘旨奉。", "子孫雖未賢，粗肯詩禮親。", "願言各努力，忠孝以立身。", "人間無事日，簞瓢亦清歡。", "但願從今日，時時報平安。"]}