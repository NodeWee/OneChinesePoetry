{"author": "陳祖仁", "period": "宋", "type": "诗", "title": "釋宗顯重修寶梵院", "paragraphs": ["身浮漚□草頭露，實見卓立中流柱。", "世網走逃如脫兔，菩提了了無他路。", "迷人捐軀大火聚，自灼自焚甘自苦。", "諸佛菩薩慈憫故，教以一舍無復取。", "顯公超然知落處，功德銷磨貲萬數。", "一簞一鉢朝昏度，佛事日富貧非慮。", "如是降心如是住，嘔噦自蓄與蟲蠹。", "風清松竹相爾汝，誰其嗣之需一悟。"]}