{"author": "陳文蔚", "period": "宋", "type": "诗", "title": "諸君用東坡玉堂觀郭熙畫詩韵題江山王君平遠樓黄子京携至求同作", "paragraphs": ["有客有客心地閒，樓外青林林外山。", "風烟出沒美無度，依約圖畫有無間。", "眼隨白鳥去邊遠，一聲漁唱江村晚。", "此時誰會倚欄心，雲出不知何處巘。", "歲寒松柏飽風霜，肯逐桃李爭春陽。", "安得共卧百尺樓，爲挹江瀨吞山光。", "當年影過八磚日，坡仙想像頻搔髮。", "無言細玩郭熙畫，應思老去尋泉石。"]}