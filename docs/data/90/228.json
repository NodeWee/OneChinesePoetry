{"author": "陳文蔚", "period": "宋", "type": "诗", "title": "寒食後一日趙國興携具拉游清風峽登一覽亭分韵賦詩以塵埃已逐雙溪去爲韵得已字", "paragraphs": ["家家趁寒食，看花雒城裏。", "孰知我輩人，屐去登山齒。", "千峰據其高，一覽無餘美。", "小溪山下來，青烟林末起。", "俯瞰闤闠居，總在塵埃底。", "灑樽遽移下，詩興良未已。", "因念讀書人，故事爲重紀。"]}