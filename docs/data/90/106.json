{"author": "敖陶孫", "period": "宋", "type": "诗", "title": "袁同史丈令賦所欲作醉皓堂詩以爲後日數椽張本四老有袁謂乃其遠祖云", "paragraphs": ["黄雲護靈芝，丈人非獨醉。", "蕭然四鶴髮，海鳥眩觴味。", "古來閉關人，學道用其意。", "滈池未返璧，政欠頹然睡。", "仙苗足風露，中有熏心厲。", "支頤得一笑，劉郎已爲帝。", "乾坤重盪滌，奈何前星墜。", "昂藏君家老，招喚作許事。", "當筵就羽翼，顔色變韶穉。", "出山雲怡怡，還山雲洩洩。", "追思千載上，把酒足自慰。", "君堂定果耳，或者樓閣氣。", "是間堪底用，萬甕盛醴齊。", "阿戎氣如虎，神手了一世。", "政宜日無何，雪紵展鵠翅。", "高吟紫芝曲，四老恐欻至。"]}