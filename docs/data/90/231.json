{"author": "陳文蔚", "period": "宋", "type": "诗", "title": "以花枝好處安詳折酒盞滿時撋就持爲韵贈徐子融", "paragraphs": ["春來凡草木，開處總成花。", "東皇本無心，世人徒爾夸。", "我愛花中王，矯矯出羣姿。", "非不愛桃李，桃李多繁枝。", "寄語折花人，半開花正好。", "折到離披時，翻成被花惱。", "花不在色香，全在精神處。", "不慣識花人，未肯輕分付。", "一夜無風雨，花枝報平安。", "折花須惜枝，容易莫傷殘。", "蘭薰可以佩，幽人擷其芳。", "紅紫時所競，安得細推詳。", "白面誰家郎，逢花便攀折。", "言會折花枝，折花人更別。", "麯糵有工夫，氣味獨醇厚。", "欲釀胸中春，豈可樽無酒。", "座上嘗春風，客來同把盞。", "妙處我獨知，醺然面生暖。", "淺深存斟酌，杯行不須滿。", "既滿須持之，不持懼招損。", "香液噴甕面，紅光浮滿巵。", "此爲最佳處，亦是極難時。", "杯深不可把，俯身爲渠撋。", "淋浪莫沾衣，操縱得其權。", "有客太詩狂，斗酒約相就。", "那識半醺時，春風滿懷袖。", "我有酒一壺，醖釀頗得宜。", "飲之痊沈痾，贈子聊以持。"]}