{"author": "敖陶孫", "period": "宋", "type": "诗", "title": "送安豐尉丁夢符歸霅川因簡之晦兄弟時寓崇川報恩寺", "paragraphs": ["世紛何豫人，直作走千里。", "寒壓破虎韉，霜風殺淮葦。", "能來得吾願，連夜燈花喜。", "矯矯將軍力，一日破萬紙。", "填胸龍豹韜，政坐毛錐子。", "區區寄人幕，誰訪習鑿齒。", "相見各挽鬚，士窮乃如此。", "吾謀適不用，步到狼山趾。", "荒村圍海氣，尖城如卧已。", "幸當小盤旋，長袖爲君起。", "回首叫周郎，湟水面欲死。", "往者城南杜，鈿車湊流水。", "胡然落此地，伴客歌快耳。", "吾徒離闊好，見即裂其眥。", "中年迫婚宦，官事漫不理。", "關心且詩酒，甕面撥寒蟻。", "如聞董召南，犬鷄封石髓。", "感君好兄弟，行當訪虛址。", "雍丘且勿念，將星落寒紫。", "送歸無好語，凉月挂鯨尾。", "君行定過潘，茶鼎面曲几。", "因之啟三請，問酒所以止。"]}