{"author": "敖陶孫", "period": "宋", "type": "诗", "title": "永嘉魏祕校訪僕蕭寺且言出處甚詳屬與余同客崑山使人不能無懷魏云欲還故鄉而吳中兒女森森如立竹矣因用所惠詩韵聊綴數語以塞來意韵長不復櫽括資客中一噱可也", "paragraphs": ["陳侯一榻懸千古，賤子何能望入府。", "門前誰者高櫑具，甚口美髯方快覩。", "裙衣新失大雪寺，告訴天吳煩拆補。", "陰風立我鐵戶限，起到不供人笑侮。", "邇來稍挫牙角勇，一見何知肺肝吐。", "繪衣君欲試華蟲，鶑領吾方愧桑扈。", "新篇直欲命騷僕，寸舌寧當下齊虜。", "已從雁蕩歌貫休，更向烏江憐項羽。", "遥知筆下卷波瀾，乞與胸中洗塵土。", "魏侯魏侯聽我語，醉裏江山迭賓主。", "吳歌一聲落青蒲，遮莫催歸啼杜宇。", "江南江北知何許，萬水千山話僧廡。", "因君永嘉說謝客，南海維摩堪淚雨。", "樽前卜試鸜鵒舞，一鬨從渠較鄒魯。"]}