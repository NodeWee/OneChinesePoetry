{"author": "陳文蔚", "period": "宋", "type": "诗", "title": "子融觀木犀懷趙連州有別後吟情渾冷落不知花卉若爲開之句錄以見寄予報云近讀書之暇多哦康節詩時有自適處忽奉佳章輒用此意繼韵後錄呈先生有報書", "paragraphs": ["詩哦擊壤興悠哉，一任光陰頭上催。", "味好花間飲醇酎，風清竹外見疏梅。", "孤鴻忽自雲間至，好意驚從天外來。", "人有合離花一也，不應人去不花開。"]}