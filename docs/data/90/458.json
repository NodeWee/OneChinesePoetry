{"author": "陳文蔚", "period": "宋", "type": "诗", "title": "重九後一日同公美遊靈泉公美舉示蓮塘納凉之句後公美和予浮橋觀月之韵紀靈泉之遊予以老人不快不暇即賦老人既安用渠納凉韵爲謝", "paragraphs": ["寺訪靈泉山路長，賦詩因得話蓮塘。", "林間度竹風無暑，澗裏流花水带香。", "靜勝携筇終日款，閑來坐石滿襟凉。", "紀遊未暇牽人事，題品輸君第一章。"]}