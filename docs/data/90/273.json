{"author": "陳文蔚", "period": "宋", "type": "诗", "title": "徐敬甫出示所居之別墅南巖圖并諸公題詠欲予同作爲賦長韵", "paragraphs": ["憶昔同作康山游，杖屨歷遍千巖幽。", "知君已具看山眼，每遇勝處嘗淹留。", "從茲一去間何闊，倒指殆欲忘春秋。", "不知此地復何地，但見大江東去流。", "相逢恍然如隔世，盡洗積年離別愁。", "首爲袖出南巖圖，著鞭先我占一丘。", "南巖之高不可攀，俗駕欲到何緣由。", "君乃結屋於其巔，避世擬追園綺儔。", "雪飛霜瀑自天落，戟列萬竹干雲修。", "客來煮茗話疇昔，酒熟春禽相勸酬。", "自言得此已足老，豈復更懷身世憂。", "無心偶作雲出岫，良念棣萼情綢繆。", "對床聽雨有真意，肯放拂衣歸去休。", "登高一日展遐眺，洗眼九華雲漬收。", "語我南巖卜築地，只放五老高一頭。", "丹梯萬丈徑可躡，獨恨未遂曾往謀。", "我生亦有山水癖，欲見未見心先投。", "長哦南山白石爛，夢寐滄江飛白鷗。", "歸與亟辦買山計，甘與世好相盾矛。", "采蕨可以忘朝饑，種橘自當千戶侯。", "眷言志事在𤱶畝，適我願兮遑他求。", "此時作書報同志，知肯遠爲題詩不。"]}