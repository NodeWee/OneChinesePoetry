{"author": "姜夔", "period": "宋", "type": "诗", "title": "予居苕溪上與白石洞天爲鄰潘德久字余曰白石道人且以詩見畀其詞曰人間官爵似樗蒲采到枯松亦大夫白石道人新拜號斷無繳駁任稱呼予以長句報貺", "paragraphs": ["南山仙人何所食，夜夜山中煮白石。", "世人喚作白石仙，一生費齒不費錢。", "仙人食罷腹便便，七十二峰生肺肝。", "真租只在南山南，我欲從之不憚遠。", "無方煮石何由軟。", "佳名錫我何敢辭，但愁自比長苦饑。", "囊中只有轉庵詩，便當掬水三嚥之。"]}