{"author": "陳文蔚", "period": "宋", "type": "诗", "title": "徐天錫歸自玉山昌甫以三詩送之後二篇有及予與徐子融傅巖叟之意且托其轉寄答其意以謝之  其一", "paragraphs": ["我聞章泉清，有客日洗耳。", "而况坦腹眠，滿意得佳士。", "相期忘歲月，飽飯讀書史。", "祇恐翁獨吟，黄鵠舉千里。", "靜言同門友，吾郡差若多。", "相望數舍隔，便如千里賒。", "惟有湖上翁，時時許相過。", "比緣迹萍梗，亦已廢琢磨。"]}