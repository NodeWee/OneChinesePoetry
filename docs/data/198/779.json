{"author": "柳宗元", "period": "唐", "type": "诗", "title": "感遇二首 一", "paragraphs": ["西陸動涼氣，驚烏號北林。", "棲息豈殊性，集枯安可任。", "鴻鵠去不返，勾吳阻且深。", "徒嗟日沈湎，丸鼓騖奇音。", "東海久搖蕩，南風已駸駸。", "坐使青天暮，小星愁太陰。", "衆情嗜姦利，居貨捐千金。", "危根一以振，齊斧來相尋。", "攬衣中夜起，感物涕盈襟。", "微霜衆所踐，誰念歲寒心。"]}