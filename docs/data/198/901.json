{"author": "劉禹錫", "period": "唐", "type": "诗", "title": "始至雲安寄兵部韓侍郎中書白舍人二公近曾遠守故有屬焉", "paragraphs": ["天外巴子國，山頭白帝城。", "波清蜀[柹]盡，雲散楚臺傾。", "迅瀨下哮吼，兩岸勢爭衡。", "陰風鬼神過，暴雨蛟龍生。", "硤斷見孤邑，江流照飛甍。", "蠻軍擊嚴鼓，笮馬引雙旌。", "望闕遙拜舞，分庭備將迎。", "銅符一以合，文墨紛來縈。", "暮色四山起，愁猿數處聲。", "重關羣吏散，靜視寒燈明。", "故人青霞意，飛舞集蓬瀛。", "昔曾在池籞，應知魚鳥情。"]}