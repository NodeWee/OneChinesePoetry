{"author": "韓愈", "period": "唐", "type": "诗", "title": "奉酬盧給事雲夫四兄曲江荷花行見寄幷呈上錢七兄閣老張十八助敎", "paragraphs": ["曲江千頃秋波淨，平鋪紅雲蓋明鏡。", "大明宮中給事歸，走馬來看立不正。", "遺我明珠九十六，寒光映骨睡驪目。", "我今官閑得婆娑，問言何處芙蓉多。", "撐舟昆明度雲錦，脚敲兩舷呌吳歌。", "太白山高三百里，負雪崔嵬插花裏。", "玉山前却不復來，曲江汀瀅水平盃。", "我時相思不覺一回首，天門九扇相當開。", "上界真人足官府，豈如散仙鞭笞鸞鳳終日相追陪。"]}