{"author": "劉禹錫", "period": "唐", "type": "诗", "title": "送湘陽熊判官孺登府罷歸鍾陵因寄呈江西裴中丞二十三兄", "paragraphs": ["射策志未就，從事歲云除。", "篋留馬卿賦，袖有劉弘書。", "忽見夏木深，悵然憶吾廬。", "復持州民刺，歸謁專城居。", "君家誠易知，勝絕傾里閭。", "人言北郭生，門有卿相輿。", "鍾陵靄千里，帶郭西江水。", "朱檻照河宮，旗亭綠雲裏。", "前年初缺守，慎簡由宸扆。", "臨軒弄郡章，得人方付此。", "是時左馮翊，天下第一理。", "貴臣持牙璋，優詔發青紙。", "迎風姦吏免，先令疲人喜。", "何武劾腐儒，陳蕃禮高士。", "昔升君子堂，腰下綬猶黃。", "汾陰有寶氣，赤堇多奇鋩。", "束簡下曲臺，佩鞬來歷陽。", "綺筵陪一笑，蘭室襲餘芳。", "風水忽異勢，江湖遂相忘。", "因君倘借問，爲話老滄浪。"]}