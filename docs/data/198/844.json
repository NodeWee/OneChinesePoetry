{"author": "劉禹錫", "period": "唐", "type": "诗", "title": "臥病聞常山旋師策勳宥過王澤大洽因寄李六侍郎", "paragraphs": ["寂寂重寂寂，病夫臥秋齋。", "夜蛩思幽壁，槁葉鳴空堦。", "南國異氣候，火旻尚昏霾。", "瘴煙跕飛羽，沴氣傷百骸。", "昨聞凱歌旋，飲至酒如淮。", "無戰陋丹水，垂仁輕槀街。", "清廟既策勳，圓丘俟燔柴。", "車書一以混，幽遠靡不懷。", "逐客顦顇久，故鄉雲雨乖。", "禽魚各有化，予欲問齊諧。"]}