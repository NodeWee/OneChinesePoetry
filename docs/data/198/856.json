{"author": "劉禹錫", "period": "唐", "type": "诗", "title": "和河南裴尹侍郎宿齋天平寺詣九龍祠祈雨二十韻", "paragraphs": ["有事九龍廟，潔齋梵王祠。", "玉簫何時絕，碧樹空涼颸。", "吏散埃𡏖息，月高庭宇宜。", "重城肅穆閉，澗水潺湲時。", "人希夜復閑，慮靜境亦隨。", "緬懷斷鰲足，凝想乘鸞姿。", "朱明盛農節，膏澤方愆期。", "瞻言五靈瑞，能救百穀萎。", "咿喔晨雞鳴，闌干斗柄垂。", "修容謁神像，注意陳正詞。", "驚飆起泓泉，若調雷雨師。", "黑煙聳鱗甲，灑液如棼絲。", "豐隆震天衢，列缺揮火旗。", "炎空忽淒緊，高霤懸綆縻。", "生物已霶霈，濕雲稍離披。", "丹霞啓南陸，白水含東菑。", "熙熙飛走適，藹藹草樹滋。", "浮光動宮觀，遠思盈川坻。", "吳公敏於政，謝守工爲詩。", "商山有病客，言賀舒龐眉。"]}