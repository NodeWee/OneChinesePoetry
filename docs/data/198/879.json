{"author": "劉禹錫", "period": "唐", "type": "诗", "title": "和郴州楊侍郎翫郡齋紫薇花十四韻", "paragraphs": ["幾年丹霄上，出入金華省。", "暫別萬年枝，看花桂陽嶺。", "南方足奇樹，公府成佳境。", "綠陰交廣除，明豔透蕭屏。", "雨餘人吏散，燕語簾櫳靜。", "懿此含曉芳，翛然忘簿領。", "紫茸垂組縷，金[縷]攢鋒頴。", "露溽暗傳香，風輕徐就影。", "苒弱多意思，從容占光景。", "得地在侯家，移根近仙井。", "開尊好凝睇，倚瑟仍回頸。", "遊蜂駐綵冠，舞鶴迷煙頂。", "興生紅藥後，愛與甘棠並。", "不學夭桃姿，浮榮在俄頃。"]}