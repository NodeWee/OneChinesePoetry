{"author": "劉禹錫", "period": "唐", "type": "诗", "title": "裴祭酒尚書見示春歸城南青松塢別墅寄王左丞高侍郎之什命同作", "paragraphs": ["蚤宦閱人事，晚懷生道機。", "時從學省出，獨望郊園歸。", "野彴度春水，山花映巖扉。", "石頭解金章，林下步綠薇。", "青松鬱成塢，脩竹盈尺圍。", "吟風起天籟，蔽日無炎威。", "危徑盤羊腸，連甍聳翬飛。", "幽谷響樵斧，澄潭環釣磯。", "因高見帝城，冠蓋揚光輝。", "白雲難持寄，清韻投所希。", "二公如長離，比翼翔太微。", "含情謝林壑，酬贈駢珠璣。", "顧予久郎潛，愁寂對芳菲。", "一聞丘中趣，再撫黃金徽。"]}