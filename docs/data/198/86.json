{"author": "韓愈", "period": "唐", "type": "诗", "title": "送侯參謀赴河中幕", "paragraphs": ["憶昔初及第，各以少年稱。", "君頤始生鬚，我齒清如冰。", "爾時心氣壯，百事謂己能。", "一別詎幾何，忽如隔晨興。", "我齒豁可鄙，君顏老可憎。", "相逢風塵中，相視迭嗟矜。", "幸同學省官，末路再得朋。", "東司絕敎授，遊[宴]以爲恒。", "秋漁蔭密樹，夜博然明燈。", "雪逕抵樵叟，風廊折談僧。", "陸渾桃花間，有湯沸如烝。", "三月崧少步，躑躅紅千層。", "洲沙厭晚坐，嶺壁窮晨升。", "沈冥不計日，爲樂不可勝。", "遷滿一已異，乖離坐難憑。", "行行事結束，人馬何蹻騰。", "感激生膽勇，從軍豈嘗曾。", "洸洸司徒公，天子爪與肱。", "提師十萬餘，四海欽風稜。", "河北兵未進，蔡州師新薨。", "曷不請掃除，活彼黎與烝。", "鄙夫誠怯弱，受恩媿徒弘。", "猶思脫儒冠，棄死取先登。", "又欲面言事，上書求詔徴。", "侵官固非是，妄作譴可懲。", "惟當待責免，耕斸歸溝塍。", "今君得所附，勢若脫鞲鷹。", "檄筆無與讓，幕謀職其膺。", "收績開史牒，翰飛逐溟鵬。", "男兒貴立事，流景不可乘。", "歲老陰沴作，雲頹雪翻崩。", "別袖拂洛水，征車轉崤陵。", "勤勤酒不進，勉勉恨已仍。", "送君出門歸，愁腸若牽繩。", "默坐念語笑，癡如遇寒蠅。", "策馬誰可適，晤言誰爲應。", "席塵惜不掃，殘尊對空凝。", "信知後會時，日月屢環絙。", "生期理行役，歡緒絕難承。", "寄書惟在頻，無恡簡與繒。"]}