{"author": "劉禹錫", "period": "唐", "type": "诗", "title": "唐侍御寄遊道林嶽麓二寺詩幷沈中丞姚員外所和見徵繼作", "paragraphs": ["湘西古剎雙蹲蹲，羣峰朝拱如駿奔。", "青松步障深五里，龍宮黯黯神爲閽。", "高殿呀然壓蒼巘，俯瞰長江疑欲吞。", "橘洲泛浮金實動，水郭繚繞朱樓騫。", "語餘百響入天籟，衆奇引步輕翩翻。", "泉清石布博棋子，蘿密鳥韻如簧言。", "回廊架險高且曲，新徑穿林明復昏。", "淺流忽濁山獸過，古木半空天火痕。", "星使雙飛出禁垣，元侯餞之遊石門。", "紫髯翼從紅袖舞，竹風松雪香溫黁。", "遠持清瑣照巫峽，一戞驚斷三聲猨。", "靈山會中身不預，吟想峭絕愁精魂。", "恨無黃金千萬餅，布地買取爲丘園。"]}