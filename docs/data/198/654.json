{"author": "柳宗元", "period": "唐", "type": "诗", "title": "奉和楊尚書郴州追和故李中書夏日登北樓十韻之作依本詩韻次用", "paragraphs": ["郡樓有遺唱，新和敵南金。", "境以道情得，人期幽夢尋。", "層軒隔炎暑，迥野恣窺臨。", "鳳去徽音續，芝焚芳意深。", "游鱗出陷浦，唳鶴繞仙岑。", "風起三湘浪，雲生萬里陰。", "宏規齊德宇，麗藻競詞林。", "靜契分憂術，閑同遲客心。", "驊騮當遠步，鶗鴂莫相侵。", "今日登高處，還聞梁父吟。"]}