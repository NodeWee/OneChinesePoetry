{"author": "劉禹錫", "period": "唐", "type": "诗", "title": "和浙西李大夫晚下北固山喜徑松成陰悵然懷古偶題臨江亭幷浙東元相公所和依本韻", "paragraphs": ["一辭溫室樹，幾見武昌柳。", "荀謝年何少，韋平望已久。", "種松夾石道，紆組臨沙阜。", "目覽帝王州，心存股肱守。", "葉動驚綵翰，波澄見頳首。", "晉宋齊梁都，千山萬江口。", "煙散隋宮出，濤來海門吼。", "風俗太伯餘，衣冠永嘉後。", "江長天作限，山固壤無朽。", "自古稱佳麗，非賢誰奄有。", "八元邦族盛，萬石門風厚。", "天柱揭東溟，文星照北斗。", "高亭一騁望，舉酒共爲壽。", "因賦詠懷詩，遠寄同心友。", "禁中晨夜直，江左東西偶。", "將手握兵符，儒腰盤貴綬。", "頒條風有自，立事言無苟。", "農野聞讓耕，軍人不使酒。", "用材當構廈，知道寧窺牖。", "誰謂青雲高，鵬飛終背負。"]}