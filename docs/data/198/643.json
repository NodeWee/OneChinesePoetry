{"author": "柳宗元", "period": "唐", "type": "诗", "title": "酬韶州裴曹長使君寄道州呂八大使以見示二十韻一首", "paragraphs": ["金馬嘗齊入，銅魚亦共頒。", "疑山看積翠，湞水想澄灣。", "標牓同驚俗，清明兩照姦。", "乘軺參孔僅，按節服侯狦。", "賈傅辭寧切，虞童髪未䰔。", "秉心方的的，騰口任㘖㘖。", "聖理高懸象，爰書降罰鍰。", "德風流海外，和氣滿人寰。", "禦魅恩猶貸，思賢淚自潸。", "在亡均寂寞，零落間惸鰥。", "夙志隨憂盡，殘肌觸瘴𤸷。", "月光搖淺瀨，風韻碎枯菅。", "海俗衣猶卉，山夷髻不鬟。", "泥沙潛虺蜮，榛莽鬬豺獌。", "循省誠知懼，安排秖自𢢀。", "食貧甘莽鹵，被褐謝斕斒。", "遠物裁青罽，時珍饌白鷴。", "長捐楚客佩，未賜大夫環。", "異政徒云仰，高蹤不可攀。", "空勞慰顦顇，妍唱劇妖㛠。"]}