{"author": "陳羽", "period": "唐", "type": "诗", "title": "古意", "paragraphs": ["十三學繡羅衣裳，自憐紅袖聞馨香。", "人言此是嫁時服，含笑不刺雙鴛鴦。", "郎年十九髭未生，拜官天下聞郎名。", "車馬駢闐賀門館，自然不失爲公卿。", "是時妾家猶未貧，兄弟出入雙車輪。", "繁華全盛兩相敵，與郎年少爲婚姻。", "郎家居近御溝水，豪門客盡躡珠履。", "雕盤酒器常不干，曉入中廚妾先起。", "姑嫜嚴肅有規矩，小姑嬌憨意難取。", "朝參暮拜白玉堂，繡衣著盡黃金縷。", "妾貌漸衰郎漸薄，時時強笑意索寞。", "知郎本來無歲寒，幾回掩淚看花落。", "妾年四十絲滿頭，郎年五十封公侯。", "男兒全盛日忘舊，銀牀羽帳空颼飀。", "庭花紅遍蝴蝶飛，看郎佩玉下朝時。", "歸來略略不相顧，却令侍婢生光輝。", "郎恨婦人易衰老，妾亦恨深不忍道。", "看郎強健能幾時，年過六十還枯[槁]。"]}