{"author": "劉禹錫", "period": "唐", "type": "诗", "title": "和令狐相公晚泛漢江書懷寄洋州崔侍郎閬州高舍人二曹長", "paragraphs": ["雨過遠山出，江澄暮霞生。", "因浮濟川舟，遂作適野行。", "郊樹映緹騎，水禽避紅旌。", "田夫捐畚鍤，織婦窺柴荆。", "古岸夏花發，遙林晚蟬清。", "沿洄方翫境，鼓角已登城。", "部內有良牧，望中寄深情。", "臨觴念佳期，泛瑟動離聲。", "寂寞一病士，夙昔接羣英。", "多謝謫仙侶，幾時還玉京。"]}