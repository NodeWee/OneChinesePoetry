{"author": "陳與義", "period": "宋", "type": "诗", "title": "正月十二日自房州城遇虜至奔入南山十五日抵回谷張家", "paragraphs": ["久謂事當爾，豈意身及之。", "避虜連三年，行半天四維。", "我非洛豪士，不畏窮谷饑。", "但恨平生意，輕了少陵詩。", "今年奔房州，鐵馬背後馳。", "造物亦惡劇，脫命真毫釐。", "南山四程雲，布襪傲險巇。", "籬間老炙背，無意管安危。", "知我是朝士，亦復顰其眉。", "呼酒軟客脚，菜本濯玉肌。", "窮途士易德，歡喜不復辭。", "向來貪讀書，閉戶生白髭。", "豈知九州內，有山如此奇。", "自寬實不情，老人亦解頤。", "投宿恍世外，青燈耿茅茨。", "夜半不能眼，澗水鳴聲悲。"]}