{"author": "陳與義", "period": "宋", "type": "诗", "title": "再賦  其二", "paragraphs": ["興公賦天台，千字一何少。", "峴山逢巧匠，籠絡六詩了。", "餘情到娘子，心動雲縹緲。", "彷彿山阿人，薜荔一身繞。", "殷勤供泚筆，路轉得龍沼。", "應龍喜公來，噓氣紛霧杳。", "忽然張蓋起，知不受人擾。", "詩成中有畫，幽情雜荒窈。", "從公雖一快，顧有和詩撓。", "是事姑置之，歸路迷日表。", "安得永茲樂，彭鏗尚爲夭。", "但愁歸城中，念山令人老。"]}