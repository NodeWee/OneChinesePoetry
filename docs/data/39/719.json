{"author": "陳與義", "period": "宋", "type": "诗", "title": "再賦  其一", "paragraphs": ["堂堂李杜壇，誰敢躡其址。", "先生坐壇上，持鉞令餘子。", "由來文字伯，不但表奏偉。", "高懷淡無嗜，寓興或留此。", "平生上林手，避謗淹二始。", "登臨意超然，筆落風雨似。", "事異柳司馬，辛苦記山水。", "樂哉邦無事，那待猛政理。", "駕言慰吾民，不愧城門軌。", "看山笑鄒湛，句外寄深旨。", "巖樹閱幾客，尚餘堯時髓。", "撫板歌公詩，未暇知餘事。"]}