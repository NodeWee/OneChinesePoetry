{"author": "陳與義", "period": "宋", "type": "诗", "title": "己酉中秋之夕與任才仲醉於岳陽樓上明年十一月二十日南遊過道謁姜光彥出才仲畫軸則寫是夕事也剪燭觀之恍然一笑書八句以當畫記", "paragraphs": ["去年中秋洞庭野，寒瑶萬頃兼天瀉。", "岳陽樓上兩幅巾，月入欄干影瀟灑。", "世間此影誰能孤，狂如我友人所無。", "一夢經年無續處，道州還見倚樓圖。"]}