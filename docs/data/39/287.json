{"author": "陳與義", "period": "宋", "type": "诗", "title": "遊慧林寺以三峽炎蒸定有無爲韻得定字是日欲逃暑閣下而守閣童子持不可", "paragraphs": ["我如東郊馬，欹側甘瘦病。", "今晨舉足輕，起行得幽勝。", "撫窗喚懶融，槁面初出定。", "眼中無長物，坐久爐煙正。", "門前幾烏帽，來往送朝暝。", "豈知帽影邊，有地白日靜。", "寶閣陰肅肅，童子色不令。", "年來惜違人，一笑取歸徑。", "願言捐何肉，終歲奉清凈。", "檐鐸豈印吾，出門有餘聽。"]}