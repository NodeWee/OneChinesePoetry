{"author": "陳與義", "period": "宋", "type": "诗", "title": "題董宗禹園先志亭宗禹之父早失母萬方求得之此其晚節色養之地也", "paragraphs": ["作客古南陽，問俗仁孝敦。", "坐讀杜羔傳，起訪城西園。", "偉哉是家事，作傳堪千言。", "當年懷橘處，華屋澹曉暾。", "大松蔭後楹，小松羅前軒。", "風露所沐浴，千載當連根。", "我已廢蓼莪，感茲淚河翻。", "葉聲含三嘆，送我出園門。"]}