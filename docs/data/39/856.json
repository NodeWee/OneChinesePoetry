{"author": "折彥質", "period": "宋", "type": "诗", "title": "過太平州拜李端叔遺像", "paragraphs": ["東來已數月，弛擔已渺茫。", "猶喜災患身，獲登先生堂。", "肅衣拜遺像，依然雙頰光。", "宛若侍坐側，妙語發天藏。", "厄窮出天意，人理難度量。", "所幸言不朽，與世爲文章。", "齎此復何恨，私淑良不忘。", "小郎出見我，問知雛鳳凰。", "他年起門戶，塵滓濯秋陽。", "世事幾變滅，人生真黄粱。", "置之不足道，感慨涕淚滂。", "我行方有程，墳山空相望。"]}