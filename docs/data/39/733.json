{"author": "陳與義", "period": "宋", "type": "诗", "title": "某竊慕東坡以鐵拄杖爲樂全生日之壽今以大銅瓶上判府待制庶幾因物以露區區且作詩二首將之亦東坡故事  其一", "paragraphs": ["要學東坡壽樂全，此瓶端合供儒先。", "鐵如意畔無憂畏，玉唾壺傍耐歲年。", "項似董宣真是强，腹如邊孝故應便。", "與公剩貯爲霖水，不羨宮門承露仙。"]}