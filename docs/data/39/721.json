{"author": "陳與義", "period": "宋", "type": "诗", "title": "再賦  其三", "paragraphs": ["脩眉入幽夢，起費西南望。", "終願學柳文，買泉築愚堂。", "錯磨高壁翠，日日在我旁。", "忽在新野鄒，行從泰山羊。", "城中瞻使君，駕鶴高馳翔。", "詩成墮人世，字字含風霜。", "平生仰止勤，不但上下床。", "顧許俗士駕，平參丈人行。", "封姨豈嗔予，震怒挾阿香。", "知公終可恃，不記當趨裝。", "清歡豈有極，夜色來蒼蒼。"]}