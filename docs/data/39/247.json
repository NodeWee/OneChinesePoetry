{"author": "陳與義", "period": "宋", "type": "诗", "title": "陪諸公登南樓啜新茶家弟出建除體詩諸公既和余因次韻", "paragraphs": ["建康九醞羙，侑以八品珍。", "除瘴去熱惱，與茶不相親。", "滿月墮九天，紫面光磷磷。", "平生酪奴謗，脈脈氣未申。", "定論得公詩，雅號知凝神。", "執持甘露椀，未覺有等倫。", "破睡及四座，愧我非嘉賓。", "危樓與世隔，萬事不及唇。", "成公方坐嘯，賞此玉花勻。", "收杯未要忙，再試晴天雲。", "開口得一笑，茲遊念當頻。", "閉眼歸默存，助發梨棗春。"]}