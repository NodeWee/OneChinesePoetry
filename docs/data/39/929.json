{"author": "蘇籀", "period": "宋", "type": "诗", "title": "次韻待制王公出示李公丞相鼓山唱和之什不揆蕪累奉和一首", "paragraphs": ["顒昂經世量，超軼塵秕浄。", "猗歟尋山屐，泛矣隨波艇。", "顔筆振巖崖，戎眼清水鏡。", "平籋青雲步，何如蒼蘚蹬。", "忘懷挈伯雅，寓意彈韻磬。", "物外赤松期，域中兜率夐。", "江溟噓吸際，霞祲廓虧映。", "龍象千礎攢，簦屩十方并。", "彌天各縱辯，酌海終弗罄。", "公侯誠得一，品物將大定。", "瞿曇舊摽蕝，嵌洞尤奇勝。", "雷唱澗流迴，石刻惟人競。", "半山琅玕響，一井玻瓈瑩。", "松風瀑水合，時鳥慁人聽。", "慷慨羊鄒遊，雍容裴白並。", "溪谷有佳色，題品益光幸。", "渭濱行將獵，詔促預參乘。", "王公居客右，羊舌偕趙孟。", "小人繆好事，大冊挾晨暝。", "擊節穆清風，續騷聊比興。"]}