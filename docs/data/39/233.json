{"author": "陳與義", "period": "宋", "type": "诗", "title": "陳叔易賦王秀才所藏梁織佛圖詩邀同賦因次其韻", "paragraphs": ["維摩之室本自空，忽驚滿月臨丹宮。", "稽首世尊真實相，不比圖畫填青紅。", "天女之孫擅天巧，經緯星宿超庸庸。", "淪精入此三昧手，一念直到祇園中。", "意匠經營與佛會，七寶欲動聲瓏瓏。", "眉間毫光放未盡，指下已带旃檀風。", "飛梭本是龍變化，挾大威德行神通。", "恍若祇洹遇佛影，豈彼臺像能比崇。", "共惟此事不思議，細看衆巧無遺蹤。", "日浮雞園赤爛爛，天入鷲嶺青叢叢。", "那知金臂是正倒，但覺已挫千魔鋒。", "龍天四衆儼然侍，喜滿尺宅俱成功。", "向來八風幾卷地，衆寶行樹無摧桻。", "老蕭區區佛所憫，豈與十二蟯蚘同。", "重雲之殿珠作帳，一朝入海奔雷公。", "幸留此像不爲少，福聚萬紀兼千總。", "餘休八葉終灰燼，堅固却賴三眠蟲。", "似聞法猛藕絲像，當時已不隨煙東。", "煌煌二寶照南北，客攝萬鬼專其雄。", "龍華已耀東坡墨，驚夢不假撞洪鐘。", "唯有茲圖晦幾歲，留待公句貽無窮。", "畫沙累土皆見佛，而况筆墨如此工。", "亦念衆生業障厚，要與機杼聊分攻。", "從今俱盡未來世，買絲不繡平原容。"]}