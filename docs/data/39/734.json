{"author": "陳與義", "period": "宋", "type": "诗", "title": "某竊慕東坡以鐵拄杖爲樂全生日之壽今以大銅瓶上判府待制庶幾因物以露區區且作詩二首將之亦東坡故事  其二", "paragraphs": ["不與觀音伴柳枝，要令奇相解公頤。", "會逢白氏編書日，猶夢陶家貯粟時。", "安用作盤供歃血，也勝爲鉢困催詩。", "千年秀結重重綠，長映先生鬢與眉。"]}