{"author": "陳與義", "period": "宋", "type": "诗", "title": "某蒙示詠家弟所撰班史屬辭長句三歎之餘輒用元韻以示家弟謹布師席", "paragraphs": ["雋永雜俎雖甚旨，何似三冬足文史。", "羨子皮裏西京書，議論逼人驚亹亹。", "戲爲語韻網所遺，人皆百能子千之。", "雖非張巡遍記誦，豈與李翰爭毫釐。", "不待區區隸古定，便令景宗知去病。", "掇要虛煩四十篇，三卷之博能擬聖。", "儒林丈人摛藻春，作詩印可融心神。", "我亦從今悔迂學，不須更辨瓚稱臣。"]}