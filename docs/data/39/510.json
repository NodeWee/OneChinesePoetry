{"author": "陳與義", "period": "宋", "type": "诗", "title": "王應仲欲附張恭甫舟過湖南久不决今日忽聞遂登舟作詩送之并簡恭甫", "paragraphs": ["我身如孤雲，隨風墮湖邊。", "牆東木陰好，初識避世賢。", "從來有名士，不用無名錢。", "披君三逕草，分我一味禪。", "胡爲黄鵠舉，忽上湖南船。", "竟隨文若去，聊伴元禮仙。", "洞庭煙發渚，瀟湘雨鳴川。", "三老好看客，天高柁樓前。", "子魚獨留滯，坐送管邴遷。", "作詩相棹謳，寄恨餘酸然。"]}