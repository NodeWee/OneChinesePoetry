{"author": "陳與義", "period": "宋", "type": "诗", "title": "承知府待制誕生之辰輒廣善懷菩薩故事成古詩一首仰惟經世之外深入佛海而某欲託辭以寄款款適獲此事發寤於心似非偶然者獨荒陋不足以侈此殊慶耳", "paragraphs": ["歲星欲吐芒不開，昴星避次光低佪。", "麒麟鸑鷟紛夾侍，善懷菩薩當重來。", "仙公風流今幾歲，再託高門瑞當世。", "買香趁浴驚衆聾，要識此僧今我是。", "金粟後身何足言，釋迦親送非虛傳。", "稽首西來大菩薩，住世小劫須千年。", "宰官說法聊應會，餘事文章亦三昧。", "世間底物堪壽公，本自金剛無可壞。"]}