{"author": "蘇籀", "period": "宋", "type": "诗", "title": "王叔明示長句訝烏澗人不出楚則失矣齊亦未爲得也次韻一笑", "paragraphs": ["忍對三峯閟兩山，澹蛾三五韻幽閒。", "王郎賓席自水冷，君須舉玦人捨環。", "烏澗門階未嘗峻，瑞峯重深一百間。", "列屋羅帷隔風日，九迴沈水紆髻鬟。", "使君素負凌霄志，臞儒何以換酡顔。", "龍香小袖酬綠醑，不管紫雲私有語。", "美哉江色釀山光，青瑣勤開看煙雨。"]}