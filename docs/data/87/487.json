{"author": "林希逸", "period": "宋", "type": "诗", "title": "苦雨", "paragraphs": ["一春苦淋漓，既晴差自喜。", "四郊遽如壑，晴日共能幾。", "人言山雨驟，每點大如指。", "新秧過半空，農泣向妻子。", "今年種如金，典質到衣被。", "忍饑事犂鋤，豈料今乃爾。", "一飽强營營，天公難指擬。", "先淫後必涸，我慮非止此。", "可奈漫空雲，如墨來未已。", "長宵欹枕聽，攬衣四五起。", "滴碎愁人心，不滴愁人耳。"]}