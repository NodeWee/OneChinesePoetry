{"author": "林希逸", "period": "宋", "type": "诗", "title": "謝劉正奏惠文戲效昌黎體仍用送賈浪仙韻一首", "paragraphs": ["可人忽及門，瑩骨清照膽。", "銜袖子何謙，拜手吾豈敢。", "于嗟泥尚蟠，有興月可攬。", "何居欲困衡，迺爾蹈坎窞。", "萬言蛹吐絲，一第髭摘頷。", "攀天桂非高，佳境蔗方啖。", "但思俗茫茫，頗怪雲黯黯。", "顧我方阨窮，相看合悽慘。", "藿食恣酣饕，大羹鄙漓澹。", "甘守竹笭箵，疇憶蓋菡萏。", "孤熊輩狸狌，芳卉雜葭菼。", "躪藉衆靡憐，訪求情易感。", "玉肆混琳珉，珍筵侶菹歜。", "豈伊厭葱珩，雅欲共藜糝。", "見睍失漉漉，聞雷嗟坎坎。", "儷箋價編瓊，璆稿憤削槧。", "新知乍激昂，老我長顑頷。", "惟應旌翹翹，曾是御憯憯。", "期君騏驥驤，眇彼蜉蝣撼。", "層青富脩程，墳索且玄覽。"]}