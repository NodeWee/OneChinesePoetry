{"author": "林希逸", "period": "宋", "type": "诗", "title": "涵江山長韓同舍以先大夫障東誌與所著反舌蜩蛙辨見示誌爲改永陽縣前之水欲流歸巽因此下獄陳復齋有詩美之辨乃山長同六士攻丁相時避禍作也諸賢既分而跋之余嗇於文合二字共賦七言一首", "paragraphs": ["永邑從前盛俊英，誰家再世擅時名。", "乃翁障水流歸巽，此士箋天拔去丁。", "標美於嵇如鶴在，文工似愈以蟲鳴。", "同時六士多翔翥，事業軒軒洗耳聽。"]}