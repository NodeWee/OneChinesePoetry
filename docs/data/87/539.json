{"author": "林希逸", "period": "宋", "type": "诗", "title": "三十年前嘗與陳剛父論詩云本朝詩人極少荆公絕工緻尚非當行山谷詩有道氣敖臞菴諸人只是俠氣余甚以爲知言追懷此友因以記之", "paragraphs": ["目斷千山嗟宿草，言猶在耳奈從何。", "文人縱有詩人少，俠氣不如道氣多。", "哲匠久埋泉下骨，吟徒今似法中魔。", "吾非具眼空饒舌，自掩柴扉適意歌。"]}