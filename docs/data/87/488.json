{"author": "林希逸", "period": "宋", "type": "诗", "title": "太平蓮者草花也本如藤蔓好事者結竹而植之其花大如當三錢四圍先綻中有一萼如初出水蓮最後方拆想以此得名一花可十許日鄰人饋以一盆亦自可愛推其所以名者戲述一首", "paragraphs": ["柔條細葉綠層層，盤結何工豈易然。", "繞竹似藤渾似草，開花如菊却名蓮。", "知渠耐看令人喜，入我新吟與世傳。", "性分本同無細大，休誇太乙葉爲船。"]}