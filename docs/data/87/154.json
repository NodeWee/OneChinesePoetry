{"author": "嚴羽", "period": "宋", "type": "诗", "title": "憫時命", "paragraphs": ["憫時命之不當兮，去重華之日遠。", "懷貞慤之操行兮，遭此世之淟涊。", "志浩蕩以耿介兮，思低回而蹇産。", "衆日進而蔽壅兮，何靈修之爲怨。", "固時俗之俇儴兮，背矩矱而不可化。", "獨好修以增姱兮，宜反謂余以多詐。", "惟天地之可正兮，指黄泉以爲期。", "欲予屈心以從俗兮，雖九死其猶不忍爲。", "執太原之獶兮，蹈焦原之峻。", "世沈淖而莫予知兮，吾愈岧嶤而自信。", "昔伯陽之逢紛兮，時亦云其遑遑。", "繄周公不復夢兮，曷疑尼父之惋傷。", "陰與陽其轇轕兮，天與地其回薄。", "八柱將撓兮，四極安託。", "嗟予生之多艱兮，哀衆命之將落。", "願披志而抽憑兮，思自近而不可得。", "獨挹抑而無誰語兮，怊茫洋而焉極。", "涕淫溢而澒溶兮，面高穹而歎息。", "吾將遯俗以潔居兮，從巢父於箕山。", "采三秀而嚥蒼柏兮，聊以終吾之永年。", "哀山谷之多風兮，霰雪冥冥而不見天。", "豺狼縱目以相嗥兮，虎豹羣而食人。", "信自適而無所兮，蹇淹留而戃恍。", "目眈眈而外浮兮，精專專而獨往。", "搴太清以爲佩兮，攬灝氣以爲圭。", "芳颯遝而並御兮，豈獨椒桂與江蘺。", "厭此世之多囂兮，將遠跳而去之。", "揭太乙之長竿兮，建招摇之飛旗。", "天吳爲余奔走兮，龍伯爲余指麾。", "折鄧林以爲策兮，眇八合而驅馳。", "左裾拂乎崑崙兮，右袂掩乎月窟。", "訪混沌之所止兮，超青冥而荒忽。", "撫盤古之頂兮，挽天皇之臂。", "敘余心而敶詞兮，曷爲乎鴻荒之不再世。", "吾將揭北斗而量九州兮，均人命之所與。", "定日月之所舍兮，使長照臨此下土。", "又恐羣靈之好讒兮，俾上帝之憑怒。", "不照余之精誠兮，吾將安訴。", "臨天路而徬徨，魂廷廷兮失度。", "亂曰：邅余車以來歸兮，曾何足以舒憂。", "羌靈修之不吾祐兮，於今之人其何尤。", "懷余情而終古兮，聊與化而逍遥。"]}