{"author": "王撝", "period": "宋", "type": "诗", "title": "淳祐七年丁未十一月朔蔡久軒自江東提刑歸抵家時三館諸公以風霜隨氣節河漢下文章分韻賦詩送別得隨字", "paragraphs": ["嵯峨武夷山，中有梁棟姿。", "鳳凰鳴高崗，隠見視其時。", "孰若阿房宮，下容五丈旗。", "孰奏簫韶樂，和聲召來儀。", "才大古難用，論高人先知。", "晦翁千載人，源流有餘師。", "衣傳正大學，時吐蹇諤辭。", "國步方險艱，憂端終南齊。", "袖有濟時策，真言琅玕披。", "忠嘉許稷契，不事激與隨。", "辯論黼座側，聽納天顔怡。", "林林陛楯郎，相顧胥嘆咨。", "中有張萬福，拜賀太平基。", "正頼中流柱，障瀾使東之。", "胡爲勇於去，神龍不容覊。", "平生廉靖操，爲國張四維。", "西風送漢節，凜凜生霜威。", "皇華馳周隰，晝錦輝繡衣。", "清臺占二星，今夕躔已移。", "江右九州地，俗弊民已疲。", "高褰赤帷裳，下照及隠微。", "刑清民乃服，莠除苗始滋。", "烹鮮戒政擾，漏魚寧網稀。", "要令珥筆俗，洗心學書詩。", "更令佩犢子，竭力事耘耔。", "鄱江歇瀾波，貫索韜光輝。", "丕變東楚俗，若咏洙泗涯。", "小試大儒效，泰山一毫釐。", "寧如立本朝，措世復雍熙。", "無容孔席暖，佇興宣室思。", "歸來納絳節，平步登黄扉。", "富貴推不去，乘留復奚疑。"]}