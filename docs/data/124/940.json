{"author": "陳宓", "period": "宋", "type": "诗", "title": "重九日登道山亭柱間有陳休齋題詞曰師相者先君也予既感時之用師而懷先君之去此已垂卅年慨然流涕歸而賦之", "paragraphs": ["道山亭上看秋光，萬里長安在夕陽。", "數點難收周顗淚，一冠莫效孟嘉狂。", "浮嵐盡作襟期爽，嫩蘂能令肺腑香。", "三十年前童稚日，不堪回首一凄凉。"]}