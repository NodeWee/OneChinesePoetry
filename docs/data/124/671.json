{"author": "陳宓", "period": "宋", "type": "诗", "title": "某嘗次贊府盧丈高韵復承見示佳篇嘆詠之餘輒成二首  其二", "paragraphs": ["家山四年別，梅萼忽橫枝。", "久擬投倦翼，還成效雌羈。", "初之一毫補，謾素五十炊。", "所就竟何事，敢言厭拘縻。", "吏民笑已滿，雖勤欲奚爲。", "答以事不然，吾心異群兒。", "矻矻不能閑，任汝了事譏。", "吾道日已長，天運無窮期。", "常恐業未富，無以答明時。", "歸將閉門坐，謹學毋自欺。", "刻心事仁勇，立志防怠隳。", "乞我刀圭劑，發此蒙昧姿。"]}