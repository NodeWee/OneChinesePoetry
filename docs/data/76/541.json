{"author": "李羣玉", "period": "唐", "type": "诗", "title": "始忝四座奏狀聞薦蒙恩授官旋進歌詩延英宣賜言懷紀事呈同館諸公二十四韻", "paragraphs": ["兩鬢有二毛，光陰流浪中。", "形骸日土木，志氣隨雲風。", "冥默楚江畔，蕭條林巷空。", "幽鳥事翔翥，斂翼依蒿蓬。", "一飯五放箸，愀然念途窮。", "孟門在步武，所向何由通。", "秖徵大易言，物否不可終。", "庶期白雪調，一奏驚凡聾。", "昨忝丞相召，揚鞭指冥鴻。", "姓名挂丹詔，文句飛天聰。", "解薜龍鳳署，懷鉛蘭桂叢。", "聲名仰聞見，煙漢陪高蹤。", "峨峨羣玉山，肅肅紫殿東。", "神飆泛鐘漏，佳氣浮筠松。", "自顧珉玞璞，何緣侶圭琮。", "羣賢垂重價，省已增磨礱。", "天子棲穆清，三台付夔龍。", "九霄降雨露，萬國望時雍。", "巍巍致君期，勛華將比崇。", "承天四柱石，嶷若窺衡嵩。", "日見帝道昇，謀猷垂景鍾。", "寰瀛納壽域，翔泳皆沖融。", "百神儼云亭，佇將告成功。", "吾徒事文藻，驤首歌登封。"]}