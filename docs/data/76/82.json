{"author": "薛能", "period": "唐", "type": "诗", "title": "秋雨", "paragraphs": ["宿雨覺纔初，亭林忽復徐。", "簇聲諸樹密，懸滴四簷疎。", "省漏疑方丈，愁炊問斗儲。", "步難多入屐，窗淺欲飄書。", "動蠖蒼苔靜，藏蠶落葉虛。", "吹交來翕習，雷慢歇躊躇。", "滯已妨行路，晴應好荷鋤。", "醉樓思蜀客，鯹市想淮魚。", "徑草因緣合，欄花自此除。", "有形皆霢霂，無地不汙瀦。", "境晦宜甘寢，風清□退居。", "我魂驚曉簟，鄰話喜秋蔬。", "既用功成歲，旋應慘變舒。", "倉箱足可恃，歸去傲吾廬。"]}