{"author": "李羣玉", "period": "唐", "type": "诗", "title": "將離澧浦置酒野嶼奉懷沈正字昆弟三人聯登高第", "paragraphs": ["春月三改兔，花枝成綠陰。", "年光東流水，浩歎傷羈心。", "酌桂煙嶼晚，鴂鳴江草深。", "良圖一超忽，萬恨空相尋。", "上國刈翹楚，才微甘陸沈。", "無燈假貧女，有淚沾牛衾。", "衡岳三麒麟，各振黃鍾音。", "卿雲被文彩，芳價搖詞林。", "夫子芸閣英，養鱗湘水潯。", "晴沙踏蘭菊，隱几當青岑。", "明月洞庭上，悠揚挂離襟。", "停觴一搖筆，聊寄生芻吟。"]}