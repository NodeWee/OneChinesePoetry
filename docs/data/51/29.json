{"author": "方回", "period": "宋", "type": "诗", "title": "題郎川紀勝圖", "paragraphs": ["維汝明父起宗父，古潤嘗僚佐農扈。", "釃酒金山焦山寺，□馬昇州揚州府。", "歌詩千百南北傳，一別十年散還聚。", "駸致五袠知天命，雙鬢更無絲一縷。", "昔賢相思即命駕，車而不笠莫敢侮。", "汝明家在軍都山，田十五頃清潁灣。", "母及子孫六百指，仰事俯育身久閒。", "大江之南雁北向，故人聞綴行臺班。", "合眼有時得相見，不過夢中空往還。", "起宗籍籍□□史，□□易退仕如止。", "桐川大邑當孔道，弦歌聲□□□□。", "斷橋流水來者誰，兩轡相逢各驚喜。", "丹青慘澹繪爲圖，邃□幽穿知幾里。", "右軍蘭亭未足誇，摩詰輞川焉可擬。", "紫陽洞天虛谷春，亦荷老筆爲寫真。", "踰七望八盍早往，滄浪日濯冠纓塵。", "二公妙齡挾才藝，往往見知今宰臣。", "省□□□夕有命，再使堯舜風俗醇。", "錦囊此軸且捲起，未可□□□鱠蓴。"]}