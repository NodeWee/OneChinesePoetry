{"author": "强至", "period": "宋", "type": "诗", "title": "西距渭南二十里有佛祠曰梁田其主僧守遂者引予登閣久之欲題名屋壁守遂遽阻曰有榜諭恐得罪于邑大夫願勿題又閣有韓玉汝赴洋州日留題詩板而書字猶新詢于守遂曰前日韓將漕本道亦邑宰令寫之詩也因感世態而作", "paragraphs": ["洋州太守駐雙輪，佳句曾留渭水春。", "一紀却題關右節，二篇纔出屋間塵。", "濡毫忽聽山僧語，題柱須防縣令嗔。", "只道衣冠專世態，炎凉也屬不毛人。"]}