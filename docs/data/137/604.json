{"author": "强至", "period": "宋", "type": "诗", "title": "某近辱諸公光和前篇鄙思未已復自次元韵奉呈", "paragraphs": ["纔落先明牖，無多未壓檐。", "得時雖較淺，著物始知嚴。", "報歲三登速，裁花六出尖。", "賀祥開萬物，却癘喜千閻。", "腹餒禽剛喙，螯僵蟹怕箝。", "地成銀色界，門盡水晶簾。", "燕席凝杯蟻，書幃冰硯蟾。", "天形四垂接，曙色十分添。", "海訝龍飛沫，盤疑虎刻鹽。", "陰陽驚臘早，氣象假風兼。", "嚼爽腸忘渴，吟寒口懶占。", "學輕頻舞袖，禦冷盛張幨。", "謝媛資佳咏，袁生苦密潛。", "自緣人意別，一愛一憎嫌。"]}