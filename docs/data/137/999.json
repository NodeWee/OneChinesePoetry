{"author": "劉攽", "period": "宋", "type": "诗", "title": "同韓持國遊五嶽觀時原甫暨諸公先在因寄江鄰幾梅聖俞", "paragraphs": ["簡服車馬輕，出郭塵埃遠。", "况茲偶同好，慵惰重推挽。", "壽宮如屯雲，重門謹關鍵。", "五城十二樓，瑶池芙蓉苑。", "境深日遲永，天近春纖婉。", "異花秀燁燁，弱柳垂宛宛。", "初從鈞天遊，列帝皆龍衮。", "俗骨已屢驚，凌虛翻自忖。", "却逢桃源客，笑語何繾綣。", "尚留樵叟棋，競勸胡麻飯。", "金醴泛餘杯，芝英餌豐本。", "平生此遊勝，餘恨相知晚。", "重來恐已迷，盡興仍忘返。", "群公謫神仙，吏隠亦肥遯。", "尚平夙昔志，讀易明益損。", "寧知五嶽期，不待越崖巘。", "何當謝羈束，相與同息偃。"]}