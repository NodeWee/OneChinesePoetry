{"author": "劉攽", "period": "宋", "type": "诗", "title": "與孫巨源蘇子瞻劉莘老廣陵相遇蘇請賦詩爲別各用其字爲韵每篇十韵  其一", "paragraphs": ["都城每過從，車馬動逾衆。", "分飛無此歡，會合杳如夢。", "薄霜作微寒，淺水未成凍。", "秋花正爛斑，幽鳥雜清哢。", "此邦人事稠，南北屢迎送。", "以茲信宿間，得與數君共。", "遂將結吾廬，念有用餘俸。", "稍營負郭田，畢力輸賦貢。", "百齡欲過半，來日頗自縱。", "冀君數相存，詩酒尚足用。"]}