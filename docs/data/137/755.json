{"author": "蔣祺", "period": "宋", "type": "诗", "title": "暖谷詩", "paragraphs": ["縣南山水秀且清，天地坯冶陶精英。", "有唐刺史昔行縣，訪尋洞穴爲寒亭。", "屈指於今幾百祀，磨崖字字何縱橫。", "相隨棧道倚空險，來者無不毛骨驚。", "我此三載迷簿領，有時一到□餘情。", "娛賓烹茗遽回首，孰知亭側藏岩扃。", "成紀同僚到官始，居然心匠多經營。", "乃知物理會有數，繄天通塞因人成。", "鳩工畚築忽累日，曠然疏達開光明。", "初疑二帝鑿混沌，虛空之□羅日星。", "又若巨靈擘華嶽，溪谷之響轟雷霆。", "大岩既闢小岩出，壺中之景真其□。", "洞門春風刮人面，其中安若溫如蒸。", "纍垂石乳似刻削，周環峭壁無欹傾。", "舊梯既去小人險，新徑之易君子平。", "臨流又廣□方丈，疊石締宇爲軒楹。", "於嗟土石□□□，無情一旦建時榮。", "方今出震□大器，鼎新基搆清寰瀛。", "我願天下無凍餒，有如此穴安生靈。", "不煩吹律而後暖，千古宜以此爲名。"]}