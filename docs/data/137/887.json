{"author": "劉攽", "period": "宋", "type": "诗", "title": "與孫巨源蘇子瞻劉莘老廣陵相遇蘇請賦詩爲別各用其字爲韵每篇十韵  其三", "paragraphs": ["因言浙江潮，憶上吳山尖。", "八月天地空，千里澄圓蟾。", "海水爲羣飛，迅雷發幽潛。", "壯士懷惴栗，怯夫竊窺瞻。", "春風潮水平，青玉開鏡奩。", "輕舟載花女，翠髮腰纖纖。", "勝事冠東南，君行獨能兼。", "吾以狂自名，將老無所嫌。", "會當從君遊，不計歲月淹。", "鱠魚必令鮮，釀酒勿使甜。"]}