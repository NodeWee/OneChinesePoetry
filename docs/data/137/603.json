{"author": "强至", "period": "宋", "type": "诗", "title": "詰朝雨寒密雪雜下輒成一篇呈諸匠者幸賜光和", "paragraphs": ["飄灑初驚曉，霏微或舞檐。", "勢應緣雨作，威未抵霜嚴。", "水面瓊銷液，山頭玉露尖。", "偏能仁富室，只解虐窮閻。", "樵凍肩增豎，魚寒手懶箝。", "助清歸賦筆，送冷入歌簾。", "退縮悲毚兔，埋藏憤老蟾。", "旋醒疑酒薄，密擁喜爐添。", "尚愧侔連璐，纔宜比散鹽。", "飛輕憂絮妒，落早欠梅兼。", "真宰恩先漏，豐年兆逆占。", "綾加侍臣被，彤下使君幨。", "預促群萌達，前驚百癘潛。", "尤甚窮臘降，多後世情嫌。"]}