{"author": "劉攽", "period": "宋", "type": "诗", "title": "張君以六十九作詩自道其康寧余時年五十九感而自咏", "paragraphs": ["新年五十九，處事覺陳舊。", "敲石火難停，下坡日如走。", "詩書本拙畫，孔老徒善誘。", "誰爲萬乘器，謬享千金帚。", "爾來專城居，遲暮亦何有。", "此邦白髮人，夫子稱祭酒。", "貧居玩一瓢，健飲輕五斗。", "愧君十年長，顧已甚蒲柳。", "方將外形骸，餘事勿掛口。"]}