{"author": "劉攽", "period": "宋", "type": "诗", "title": "與孫巨源蘇子瞻劉莘老廣陵相遇蘇請賦詩爲別各用其字爲韵每篇十韵  其二", "paragraphs": ["本爲東方生，避世不避喧。", "仍慕管夷吾，畏事復畏言。", "外物不可期，高風難重論。", "我辭金馬門，君來西掖垣。", "淮瀕一相見，握手雙淚痕。", "矜我鬢雪多，歲月何崩奔。", "默然念既往，所遇皆籠樊。", "恨不值羽人，拂衣入桃源。", "腰間銀青綬，車上朱兩轓。", "專城自不惡，相思徒種萱。"]}