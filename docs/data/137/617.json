{"author": "强至", "period": "宋", "type": "诗", "title": "某介直寡合爲邑亡狀而杜兄一見過愛作詩稱許謹依來韵奉答", "paragraphs": ["平生懷古哲，所趣背時人。", "餓死不巧宦，力行惟庇民。", "風波方滿眼，霄漢欲謀身。", "山水得一縣，松筠爲四鄰。", "分安籬鷃悅，機少海鷗馴。", "道義聞君久，襟懷類我淳。", "盍簪何太速，傾蓋似非新。", "交向篇章定，情緣里閈親。", "胸中都絕介，席上競誇珍。", "他日攄長策，相携獻紫宸。"]}