{"author": "强至", "period": "宋", "type": "诗", "title": "上運使工部", "paragraphs": ["綱紀提諸郡，朝廷重外臺。", "舉今持使柄，第一議公才。", "心計籠寰宇，時名薄斗魁。", "邦家經費足，山海利源開。", "待哺充兵口，圖豐積帑財。", "酇侯慚首漢，唐室愧稱裴。", "幹濟謀無敵，澄清志不回。", "諂言迎刃破，奸膽望風摧。", "美課連優異，繁司久剸裁。", "由來藏器業，所趣在公台。", "豈俟更書滿，當聞迅詔催。", "帝前推惠澤，天下活枯荄。", "賤子今州縣，孤蹤始草萊。", "十年參紱冕，再命尚塵埃。", "馭吏猶防盜，憐民甚撫孩。", "官箴誠自勗，士轂復誰推。", "近幸窮山側，親瞻大旆來。", "霽威寬跼蹐，賜坐許徘徊。", "短效時令獻，微躬或見哀。", "光華生裸壤，飛燄發寒灰。", "古亦伸知己，愚寧愧自媒。", "鑄顔惟此爾，捨魯更何哉。", "巨野容頑礦，良工取散材。", "願由恩館出，畢力策駑駘。"]}