{"author": "劉攽", "period": "宋", "type": "诗", "title": "人日同弟姪會賈夷叔遊射東園和仲馮以退之弄字韵次用", "paragraphs": ["宦情本羈旅，節物猶戲弄。", "欻見林下風，初開水濱凍。", "登高舉遺俗，剪綵隨衆用。", "暄和暢四體，杖履率羣從。", "觴酒從我來，林塘復君共。", "捷奕判死生，勁弓嚴縱送。", "新荑綴高柳，潛穎發枯葑。", "天空雁相喜，泉潔魚始縱。", "馳光若漫漫，來事常傯傯。", "君看飛雲陰，既去不可重。"]}