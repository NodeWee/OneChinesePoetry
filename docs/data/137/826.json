{"author": "劉攽", "period": "宋", "type": "诗", "title": "雪中退朝與諸同舍登秘閣", "paragraphs": ["密雪晦空曲，天作白玉京。", "都城百萬家，漠漠浮雲生。", "束带聽鳴鷄，謁帝開承明。", "脫身塵埃外，自覺肌骨輕。", "歸從諸仙子，笑語來蓬瀛。", "仰望策府高，天祿鬰崢嶸。", "步登雲蜺表，俯視朝日晴。", "寒門杳無涯，珠宮聯五城。", "珍木比後凋，冥鴻亦同聲。", "還因閶闔風，共此夷曠情。"]}