{"author": "劉攽", "period": "宋", "type": "诗", "title": "與孫巨源蘇子瞻劉莘老廣陵相遇蘇請賦詩爲別各用其字爲韵每篇十韵  其四", "paragraphs": ["嗷嗷南飛鴻，羽翼何莘莘。", "哀鳴衡山陽，落影湘水濱。", "歲晏道路長，雪霜多苦辛。", "豈無稻粱謀，畢弋如魚鱗。", "此雁欲誰比，正若羈旅人。", "古來瘴癘地，常有忠直臣。", "扁舟慎自將，勿重蛟鼉嗔。", "鵩鳥惡似鴞，端能伺承塵。", "東風發衆芳，宿莽熙陽春。", "雁歸君未歸，悵望汀洲蘋。"]}