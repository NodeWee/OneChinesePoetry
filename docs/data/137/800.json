{"author": "劉攽", "period": "宋", "type": "诗", "title": "王四十處見舅氏所錄外祖與日本國僧詩并此僧詩書作五言", "paragraphs": ["滄波浩無涯，泱漭際朝日。", "安知鮫魚淵，而有邑居室。", "便風送來颿，夙昔多人物。", "始信天地間，見聞豈云悉。", "惆悵蓬萊說，胡爲浪自黜。", "夷倭與侏離，九譯迷彷彿。", "書問顧已同，紙墨存落筆。", "俛仰六十年，舉指不任屈。", "好事見君家，聞詩初未失。", "杜鄴富小學，平通知祖述。", "鄙老獨何能，執書幾涕出。"]}