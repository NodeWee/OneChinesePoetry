{"author": "趙蕃", "period": "宋", "type": "诗", "title": "妙香院僧堂後路直臨溪石臺古松蟠其上松之下有足跡及石穴三十餘淺容杯水問僧云自昔葛洪鍊丹種桃於此穴乃丹竈其數三十有二適與龜峰相應亦謂足迹爲仙人迹又有云日光照石壁隠若青紅蓋桃影云作兩絕  其一", "paragraphs": ["臺高十丈獨株松，下有僊人舊履蹤。", "三十二窠丹竈在，亦云數目應龜峯。"]}