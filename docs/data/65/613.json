{"author": "范成大", "period": "宋", "type": "诗", "title": "愚溪在零陵城對岸渡江即至溪甚狹一石澗耳蓋衆山之水流出湘中", "paragraphs": ["一水彎環羅带闊，千古零陵擅風月。", "取名如許安得愚，因病成妍却奇絕。", "至今鏡浄不可唾，猶恐先生遺翰墨。", "澤及溪流不庇身，付與後來商巧拙。", "我欲扁舟窮石澗，春漲未生寒瀨咽。", "紛紅駭綠四山空，惟有風篁韻騷屑。", "清溪東去客西征，鈷鉧潭邊聊駐節。", "何時隨汝下瀟湘，歸路三千櫓伊軋。"]}