{"author": "范成大", "period": "宋", "type": "诗", "title": "次韻子文探梅水西春已深猶未開水西謂歙溪而黄君謨州學記云瀕江地卑蓋此水爲浙之源正可謂之江也", "paragraphs": ["孤山山下小斜橋，客魂曾共暗香飄。", "五年不踏西湖路，想見黄昏清淺處。", "如今憔悴古江干，豈有幽芳伴倚欄。", "臘盡雪殘春不至，坐令愁裏眼長寒。", "霜稜未貸千林槁，門外風饕人欲倒。", "斟酌芳心正怯寒，有情真被無情惱。"]}