{"author": "范成大", "period": "宋", "type": "诗", "title": "自冬徂春道中多雨至臨江宜春之間特甚遂作苦語", "paragraphs": ["客行無晴時，涔涔如漏天。", "東吳至西江，舊歲接新年。", "蠟屐驚踵決，油衣笑鶉懸。", "掀淖起復仆，頃步如重關。", "略似鴨與豬，汩沒泥水闌。", "我塗未渠窮，一晴愧天慳。", "倒塔橋已斷，壁破渡無船。", "路人相告語，未到先長歎。", "薄晚得磽确，稍入袁州山。", "不辭石齧足，聊免泥沒韉。", "自古行路吟，聽者凋朱顔。", "軒渠尚能賦，詩人類癡頑。"]}