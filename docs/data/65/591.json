{"author": "范成大", "period": "宋", "type": "诗", "title": "游仰山謁小釋迦塔訪孚惠二王遺蹟贈長老混融", "paragraphs": ["堵田溪淵清洄洄，梅洲問路寒雲堆。", "連空磴道虬尾滑，竹輿直上無梯階。", "蒼官來迎夾道立，相逢無言心眼開。", "翠微中斷雪磵吼，兩耳不辦供喧豗。", "林間靜極成斷相，政要萬壑號風雷。", "山如蓮盆繞金地，龍官避席餘蒼崖。", "祖師抱膝坐古塔，大禪海浪翻天來。", "騰空狡獪我未暇，拄杖踏濕撞莓苔。", "問龍亦借一席地，解包聽雨眠西齋。", "當年公案忌錯舉，神通佛法同坑埋。", "混融庵中的的意，笑我舌本空崔巍。", "茲事且置飽喫飯，稊田米賤如黄埃。"]}