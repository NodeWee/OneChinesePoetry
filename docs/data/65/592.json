{"author": "范成大", "period": "宋", "type": "诗", "title": "大雨宿仰山翌旦驟霽混融云無乃開仰山之雲乎出山道中作此寄混融", "paragraphs": ["誰開大仰雲，此豈吾力及。", "日光千丈毫，彈指衆峰立。", "衡山捲陰氣，海市發冬蟄。", "韓蘇兩枯魚，出語自濡濕。", "人厄與天窮，底用苦封執。", "但喜拄杖俊，仍欣芒屩澀。", "向來三尺泥，有足似羈馽。", "龍淵古橋皴，獺徑寒溜泣。", "春淺山容瘦，風饕澗聲急。", "一簞寄前村，野䔩旋收拾。", "貓頭髠筍尖，雀舌剝茶粒。", "土毛冠江西，斗酒況可挹。", "聊同一笑粲，緩賦百憂集。"]}