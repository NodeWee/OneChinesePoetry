{"author": "范成大", "period": "宋", "type": "诗", "title": "倪文舉奉常將歸東林出示綺川西溪二賦輒賦長句爲謝且以贈行", "paragraphs": ["綺川亭上凌雲賦，人在回仙舊遊處。", "誰教書劍走長安，荻月霜楓等閑度。", "朱門不炙釣竿手，萬卷難供折腰具。", "偶然把筯憶蓴羹，乞得閑官徑呼渡。", "江漲橋頭有渡船，船頭歷歷東林路。", "雲煙如畫水如天，笑憶紅塵問良苦。", "我亦吳松一釣舟，蟹舍漂搖幾風雨。", "因君賦裏說江湖，破帽蹇馿明亦去。", "雞犬相聞望可見，鷗鷺同盟心亦許。", "相過得得款溪門，雪夜前村聽鳴櫓。"]}