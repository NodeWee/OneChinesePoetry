{"author": "范成大", "period": "宋", "type": "诗", "title": "全守支耀卿飲餞七里倅楊仲宣復携具至深溪酌別且乞余書走筆作此兼寄耀卿", "paragraphs": ["店舍煙火寒，塵沙亭堠遠。", "嫣紅糝芸綠，春事亦已晚。", "年芳去踆踆，江水來衮衮。", "故人瀟湘逢，留落一笑莞。", "已張七里飲，更出深溪餞。", "草間艷紅粉，竹裏趣厨傳。", "故意如許長，由來共鄉縣。", "愧我不能觴，負此離歌囀。", "別愁滿天末，不醉何由遣。", "却憶支使君，風前白波捲。"]}