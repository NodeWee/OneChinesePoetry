{"author": "范成大", "period": "宋", "type": "诗", "title": "晞真閣留別方道士賓實", "paragraphs": ["東山西山雙袖舞，中有清宮蟠萬礎。", "雲橫朱閣碧梧寒，風掃石壇蒼檜古。", "道人賓實其姓方，來從何許今幾霜。", "誅蒿仆蓬殿突兀，玉華紫氣騰真香。", "胸奇腹憤無人識，我獨相從似疇昔。", "時時苦語見鍼砭，邂逅天涯得三益。", "明朝歸客上歸艎，重到晞真計渺茫。", "只有雙魚相問訊，歙江之水通吳江。"]}