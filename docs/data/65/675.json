{"author": "范成大", "period": "宋", "type": "诗", "title": "興安乳洞有上中下三巖妙絕南州率同僚餞別者二十一人遊之", "paragraphs": ["山水敦夙好，煙霞痼奇懷。", "向聞乳洞勝，出嶺更徘徊。", "雪林縞萬李，東風知我來。", "華裾繡高原，故人紛後陪。", "繫馬玉溪橋，嵌根豁崔嵬。", "蕩蕩碧瑶宮，冰泉漱牆隈。", "芝田溉石液，深畦龍所開。", "丐我一掬慳，頮此炎州埃。", "仍呼輪袍舞，醉倒瑞露杯。", "但恐驚山靈，腰鼓轟春雷。", "薪翁雜餉婦，圜視歡以咍。", "茲巖何時鑿，閲世幾劫灰。", "始有此客狂，後會真悠哉。", "南遊冠平生，已去首猶回。", "歲月可無紀，三洞俱磨崖。", "會有好事者，摩挲讀蒼苔。"]}