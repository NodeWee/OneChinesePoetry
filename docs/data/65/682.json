{"author": "范成大", "period": "宋", "type": "诗", "title": "清湘縣郊外雜花盛開有懷石湖", "paragraphs": ["午行清湘縣，妍暖春事嘉。", "柴荆閙桃李，冥冥一川花。", "故園豈少此，愈此百倍加。", "我寧不念歸，顧作失木鴉。", "百年北窗凉，安用天一涯。", "君恩重喬嶽，敢計征路賒。", "鄉心與官身，鑿枘方聱牙。", "橘柚走珍貢，何如繫匏瓜。", "明當復露奏，天日臨幽遐。", "儻許清江使，曳尾還汙邪。"]}