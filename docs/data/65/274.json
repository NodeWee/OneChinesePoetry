{"author": "范成大", "period": "宋", "type": "诗", "title": "伏聞知府祕書欲取小杜桐廬詩語以見花名堂成大記東坡送鄭戶曹詩云蕩蕩清河壖黄樓我所開遲君爲坐客新詩出瓊瑰樓成君已去人事固多乖此段大類今日成大行且受代計梅開堂成歸舟已下南浦欲爲坐客不可得懷不能已請先爲公賦之", "paragraphs": ["使君來暖東堂席，又見堂前花信息。", "小白猶封竹外枝，微黄已點眉間色。", "山城十月如春臺，聞有細書天上來。", "說與橫斜應早計，不須更待雪花催。"]}