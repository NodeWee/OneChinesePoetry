{"author": "范成大", "period": "宋", "type": "诗", "title": "湘口夜泊南去零陵十里矣營水來自營道過零陵下湘水自桂林之海陽至此與營會合爲一江", "paragraphs": ["我從清湘發源來，直送湘流入營水。", "故人亭前合江處，暮夜檣竿矗沙尾。", "却從湘口望湘南，城郭山川恍難紀。", "萬壑千巖詩不徧，惟有蒼苔痕屐齒。", "三年瘴霧亦奇絕，浮世登臨如此幾。", "湖南山色夾江來，無復瑶篸插天起。", "坡陀狠石蹲清漲，澹蕩光風浮白芷。", "騷人魂散若爲招，傷心極目春千里。", "我亦江南轉蓬客，白鳥愁煙思故壘。", "遠遊雖好不如歸，一聲鶗鴂花如洗。"]}