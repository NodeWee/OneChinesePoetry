{"author": "范成大", "period": "宋", "type": "诗", "title": "曉發飛鳥晨霞滿天少頃大雨吳諺云朝霞不出門暮霞行千里驗之信然戲紀其事", "paragraphs": ["朝霞不出門，暮霞行千里。", "今晨日未出，曉氣散如綺。", "心疑雨再作，眼轉雲四起。", "我豈知天道，吳農諺云爾。", "古來占滂沲，說者類恢詭。", "飛雲走羣羊，停雲浴三豨。", "月當天畢宿，風自少女起。", "爛石燒成香，汗礎潤如洗。", "逐婦鳩能拙，穴居狸有智。", "蜉蝣强知時，蜥蜴與聞計。", "垤鳴東山鸛，堂審南柯蟻。", "或加陰石鞭，或議陽門閉。", "或云逢庚變，或自換甲始。", "刑鵝與象龍，聚訟非一理。", "不如老農諺，響應捷如鬼。", "哦詩敢夸博，聊用醒午睡。"]}