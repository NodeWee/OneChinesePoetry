{"author": "范成大", "period": "宋", "type": "诗", "title": "乾道癸巳臘後二日桂林大雪尺餘郡人云前此未省見也郭季勇機宜賦古風爲賀次其韻", "paragraphs": ["憶昔北征秋遇雪，穹廬苦寒不堪說。", "飛花如席暗燕然，把酒悲歌度佳節。", "胡兒館客類西河，鐍戶不容浮蟻泄。", "當時已分餐氈莩，寧復夢遊炎嶺熱。", "忽逐梅花行萬里，又與故山輕話別。", "天公恐我愁瘴霧，十日號風吹石裂。", "同雲乃肯度嚴關，一夜玉峰高嶻嵲。", "老榕蓊密最先縞，穉竹枵虛時一折。", "須知桂海接蓬瀛，滿目三山白銀闕。", "不管樓高翠袖單，但嫌酒淺金杯凸。", "東郭先生履雖敝，詩情却鬭冰壺潔。", "歸撚凍髭搜好句，山館青燈對明滅。", "爲憐叶氣到黄茅，何止森森松柏悅。", "豐年作守會飽暖，羈宦思歸自愁絕。", "豈無菊徑樂琴書，亦有秫田供麴糵。", "東岡雪後一犁春，誰在陂頭憶調燮。"]}