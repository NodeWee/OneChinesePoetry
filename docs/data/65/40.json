{"author": "陸游", "period": "宋", "type": "诗", "title": "嘉陽官舍奇石甚富散棄無領略者予始取作假山因名西齋曰小山堂爲賦短歌", "paragraphs": ["昔人何人愛巖壑，爲山未成儲犖确。", "散落支床壓酒槽，大或專車小拳握。", "幽人邂逅爲絕嘆，修綆趣取寒泉濯。", "峭峰幽竇相吐吞，翠嶺丹崖渺聨絡。", "石不能言意可解，問我胡爲憐寂寞。", "人間興廢自有數，昔棄何傷今豈樂。", "斯言妙矣予則陋，敢對石友辭罸爵。", "爲君寬作十日留，在眼便同真著脚。"]}