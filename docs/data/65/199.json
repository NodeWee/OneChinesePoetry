{"author": "范成大", "period": "宋", "type": "诗", "title": "賞雪騎鯨軒子文夜歸酒渴侍兒薦茗飲蜜漿明日以詫同游戲爲書事邀宗偉同作", "paragraphs": ["溪山四時佳，今日更奇絕。", "天公妙莊嚴，施此一川雪。", "飛花浩如海，眩轉塞空闊。", "水西萬珠樹，玉塔照銀闕。", "碧溪不受凍，長灘瀉清咽。", "漁舟晚猶汎，樵檐寒未歇。", "懸知畫不到，未省詩能說。", "歸來强搜句，冰硯冷於鐵。", "不知嚴夫子，迎門生暖熱。", "梅香不可耐，但覺酒腸㷎。", "密融花氣動，茶泛乳膏發。", "寧辭春笋寒，爲暖花瓷滑。", "瞢騰畫屏暖，喚起眼餘纈。", "笑我獨何事，作此淡生活。", "想像高唐賦，何如徑排闥。"]}