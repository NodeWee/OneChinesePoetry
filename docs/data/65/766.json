{"author": "范成大", "period": "宋", "type": "诗", "title": "自巫山遵陸以避黑石諸灘大雨不可行泊驛中一日吏士自秭歸陸行者亦會", "paragraphs": ["巫山信是陽雲臺，客行五日雲不開。", "陰晴何常有朝暮，夜雨少休明復來。", "今朝水長不知數，沒盡山根蒼石堆。", "東磯西磯盡如削，大灘小灘俱若雷。", "不知瞿唐復何似，想見萬頃淙一杯。", "祗今水劑已壯矣，聞道陸程尤艱哉。", "摩圍隘口石生角，蹋颯坡前泥似醅。", "眼前安得故園路，江沙江草便青鞋。"]}