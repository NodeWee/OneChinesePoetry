{"author": "范成大", "period": "宋", "type": "诗", "title": "送唐彥博宰安豐兼寄呈淮西帥趙渭師郎中", "paragraphs": ["唐子皦自鮮，水清石粼粼。", "繡腸五車書，不鄙簿領塵。", "黟山與桂嶺，一笑二十春。", "天涯會面難，歲晚情話真。", "五管無賢侯，但有嵐煙昏。", "此豈功名場，往戍清淮濱。", "北門詩書帥，平生吾故人。", "問訊今何如，凌煙上星辰。", "爲言落南客，病作寒螿呻。", "飄飄北歸夢，夜繞吳淞雲。"]}