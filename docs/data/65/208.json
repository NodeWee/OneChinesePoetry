{"author": "范成大", "period": "宋", "type": "诗", "title": "新安絕少紅梅惟倅廳特盛通判朝議召幕僚賞之坐皆有詩亦賦古風一首", "paragraphs": ["華燈收盡江梅落，別有橫枝照林薄。", "天教閬苑染芳根，小住山城慰蕭索。", "騰騰醉後酒紅醺，淡淡粧成笑靨新。", "斟酌東君已傾倒，爲渠都費十分春。", "別乘胸懷有風月，催喚清尊洗愁絕。", "花知主客得不凡，一夜光風融絳雪。", "樓頭煙暝吹單于，花梢挂星光有無。", "歸來境熟落春夢，夢入鎖香紅綺疏。"]}