{"author": "范成大", "period": "宋", "type": "诗", "title": "知郡檢計齋醮禱雨登時感通輒賦古風以附輿頌", "paragraphs": ["六月火雲高偃蹇，使君有意憐焦卷。", "一封紅篆驛金龍，雨氣倏隨爐燎滿。", "風師避路雷車鳴，石破天驚檐溜傾。", "不知稻本頗甦否，但覺溪聲如百霆。", "稅駕朱旛未云久，造化功成屈伸肘。", "我評茲事與天通，知公小試調元手。", "清壇深夜賓衆真，前驅霓旌後飈輪。", "定有靈官識仙伯，報道紫皇思侍臣。"]}