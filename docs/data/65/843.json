{"author": "范成大", "period": "宋", "type": "诗", "title": "晁子西寄詩謝酒自言其家數有逝者詞意悲甚次韻解之且以建茶同往", "paragraphs": ["我讀晁子詩，十語九慨傷。", "長川日夜逝，鬢髮空蒼浪。", "君家出世學，無生亦無亡。", "鄉謂法幢立，何乃槁木僵。", "起滅不滿笑，古來共楸行。", "豈其捏目華，解翳海印光。", "我酒愧薄薄，未能煖愁腸。", "申以春風芽，一瀹萬慮忘。", "慧刀儻未割，會且掀禪牀。", "錦里有逢迎，謹避舍蓋堂。", "居然足音跫，好在故意長。", "啁耳念一洗，遲君鳳鳴岡。"]}