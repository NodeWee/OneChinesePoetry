{"author": "范成大", "period": "宋", "type": "诗", "title": "淳熙四年六月二十七日登大峨之巔一名勝峰山佛書以爲普賢大士所居連日光相大現賦詩紀實屬印老刻之以爲山中一重公案", "paragraphs": ["勝峰高哉摩紫青，白鹿導我登化城。", "住山大士喜客至，兜羅布界繽相迎。", "圓景明暉倚雲立，艴如七寶莊嚴成。", "一光未定一光發，中有墨像隨心生。", "白毫從地插空碧，散燭象緯天龍驚。", "夜神受記亦修供，照世洞然千百燈。", "明朝銀界混一白，咫尺眩轉寒凌兢。", "天容野色鯈開閉，慘澹變化愁仙靈。", "人言六通欲大現，洗山急雨如盆傾。", "重輪疊采印巖腹，非煙非霧非丹青。", "我與化人中共住，鏡光覿面交相呈。", "前山忽湧大圓相，日圍月暈浮青冥。", "林泉草木盡含裹，是則名爲普光明。", "言詞海藏不勝讚，北峰復有金橋橫。", "衆慈久立佛事竟，一塵不起山竛竮。", "向來無法可宣說，爲問有耳如何聽。", "我本三生同行願，隨緣一念猶相應。", "此行且復印心地，衣有寶珠奚外營。", "題詩說偈作公案，亦使來者知吾曾。", "神通佛法須判斷，一任熱椀春雷鳴。"]}