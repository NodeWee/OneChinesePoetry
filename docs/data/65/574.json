{"author": "范成大", "period": "宋", "type": "诗", "title": "自石林回過小玲瓏巖竇益奇昔爲富人吳氏所有今一子尚幼山檢校於官", "paragraphs": ["一丘乃中虛，洞穴四無礙。", "却略巖岫杳，黝糾石牀怪。", "蒼牛飲前池，碧罅灧微瀨。", "雕鎪具百巧，圖畫窘千態。", "哀湍寫壞磴，凍雨濕空翠。", "疎梅照草棘，瘦竹拔蹊隧。", "當時閭閻子，目力在塵外。", "孤童藐難料，奇事疑有待。", "誰歟千金捐，來換把茅蓋。", "不仙亦足豪，衆垤皆累塊。", "我評北山遊，勝絕此無對。", "玲瓏詎可小，孰能爲之大。"]}