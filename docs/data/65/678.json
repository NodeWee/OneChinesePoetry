{"author": "范成大", "period": "宋", "type": "诗", "title": "陳仲思陳席珍李靜翁周直夫鄭夢授追路過大通相送至羅江分袂留詩爲別", "paragraphs": ["相送不忍別，更行一程路。", "情知不可留，猶勝輕別去。", "二陳拱連璧，僊李瑚璉具。", "周子雋拔俗，鄭子秀風度。", "嗟我與五君，曩如栖鳥聚。", "偶投一林宿，飄搖共風雨。", "明發各飛散，後會渺何處。", "栖鳥固無情，我輩豈漫與。", "班荆一炊頃，聽此昆弟語。", "把酒不能觴，有淚若兒女。", "脩程各著鞭，慷慨中夜舞。", "功名在公等，臞儒老農圃。"]}