{"author": "陸游", "period": "宋", "type": "诗", "title": "護國天王院故神霄玉清萬壽宫也廢圯略盡而規模尚極壯麗過之有感", "paragraphs": ["太霄帝君神霄府，一日璽書行海宇。", "築宫奔走誰敢後，萬牛挽材山作礎。", "步虚夜半落雲間，玉磬漻漻鸞鶴舞。", "帝師丞相領使君，侍晨校籍紛如雨。", "洛陽臨淮小睥睨，御史立奏投裔土。", "從來桑門喜嘲競，舉國冠巾噤無語。", "古傳東海會揚塵，君看此地亦荆榛。", "霓旌仙仗空遺堵，甃缺臺傾知幾春。", "牧兒驅牛齧庭草，誰記劍佩來朝真。", "斜陽却上筍輿去，溝水泠泠愁殺人。"]}