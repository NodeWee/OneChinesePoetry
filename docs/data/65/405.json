{"author": "范成大", "period": "宋", "type": "诗", "title": "丙戌閏七月九日與王必大登姑蘇臺招王浚明陳淵叔耿時舉避暑次時舉韻", "paragraphs": ["始賀火流西，還嗟斗斜閏。", "餘暑猶强顔，新凉頗難進。", "燥剛渴欲坼，焦卷禿如燼。", "炎官扶日轂，輝赫不停運。", "登臨有高臺，勇往得三俊。", "仍將王郎子，飛步凌劫仞。", "風從噫氣來，雲作壞山陣。", "鄉如垂頭魚，忽已蟄蟲振。", "空明晚逾清，更要孤月印。", "書生乃易與，俛仰更喜慍。", "憑闌天爲高，舉酒山欲近。", "奇書鐵鉤鎖，麗句錦窠暈。", "茲遊我輩獨，難挽軟紅軔。", "君看籠中鳥，寧識咸池韻。"]}