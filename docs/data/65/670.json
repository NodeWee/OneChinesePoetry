{"author": "范成大", "period": "宋", "type": "诗", "title": "初發桂林有出嶺之喜但病餘便覺登頓至靈川疲甚自歎羸軀乃無一可偶陸融州有使來書此寄之", "paragraphs": ["桂林獨宜人，無瘴古所傳。", "北客守炎官，恃此以泰然。", "堂高愜宴坐，訟簡容佳眠。", "不計身落南，璿柄三回天。", "今朝遂出嶺，歡呼繫行纏。", "罝兔脫豐草，池魚躍清淵。", "那知多病身，久靜翻懷安。", "長風蕩籃輿，簾箔飄以翾。", "靈泉路喫蹶，僕夫告頳肩。", "我亦頭岑岑，中若磨蟻旋。", "走投破驛宿，强飯不下咽。", "茲事未渠央，萬里蜀道難。", "十年故倦遊，況乃成華巔。", "蠶老當作繭，不繭夫何言。"]}