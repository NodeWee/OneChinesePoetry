{"author": "范成大", "period": "宋", "type": "诗", "title": "衡永之間山路艱澀薄晚吏卒鬨云漸近祁陽路已平夷皆有津津之色", "paragraphs": ["朝登赤土嶺，暮入黄泥谷。", "春江弄花月，歸夢恍在目。", "覺來行路難，杜宇叫高木。", "凹中泥沒踝，凸處石齧足。", "坐輿我尚病，想見肩輿僕。", "衡陽復祁陽，可暫不可宿。", "晚來出前岡，路坦亭堠促。", "將士走相賀，喜色如膏沐。", "人生本無悶，逆境要先熟。", "不從憂患來，安識平爲福。", "夷塗不常遇，歷險始知足。"]}