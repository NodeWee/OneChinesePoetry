{"author": "范成大", "period": "宋", "type": "诗", "title": "巴蜀人好食生蒜臭不可近頃在嶠南其人好食檳榔合蠣灰扶留藤一名蔞藤食之輒昏然已而醒快三物合和唾如膿血可厭今來蜀道又爲食蒜者所薰戲題", "paragraphs": ["旅食諳殊俗，堆盤駭異聞。", "南餐灰薦蠣，巴饌菜先葷。", "幸脫蔞藤醉，還遭胡蒜熏。", "絲蓴鄉味好，歸夢水連雲。"]}