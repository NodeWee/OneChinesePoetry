{"author": "范成大", "period": "宋", "type": "诗", "title": "九月十九日衙散回留大將及幕屬飲清心堂觀晚菊分韻得譟暮字", "paragraphs": ["甲光射曾雲，雨脚不敢到。", "西山明古雪，秋日一竿照。", "先偏井絡密，後拒參旗掉。", "分弓滴博平，鳴劍伊吾小。", "君看天山箭，狐兔何足了。", "開邊吾豈敢，自治有餘巧。", "歸來翠帷卷，聊共黄花笑。", "雖無落帽風，亦復接䍦倒。", "餘閒校筆陣，刻燭龍蛇埽。", "毛錐乃更勇，我亦鼓旗譟。"]}