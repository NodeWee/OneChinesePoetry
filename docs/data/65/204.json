{"author": "范成大", "period": "宋", "type": "诗", "title": "知郡安撫以立春日揭所書新安郡榜南樓之上曉雪紛集邦人以爲善祥遂開宴以落之輒賦長句一篇以附風謠之末", "paragraphs": ["碧瓦朱甍上牛斗，妙墨新題森鎖鈕。", "使君筆力挽春來，一夜飛花暗梅柳。", "南山與樓相對高，向來千載爭雄豪。", "八分三字一彈壓，衆峰戢戢如兒曹。", "人間盛事天不隔，急催此雪成三白。", "未論千古福邦人，先卜明年滿岡麥。", "東風酒面吹凝酥，不辭醉倒歸相扶。", "短歌萬一傳樂府，湛輩亦與公名俱。"]}