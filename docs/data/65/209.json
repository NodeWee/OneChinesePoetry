{"author": "范成大", "period": "宋", "type": "诗", "title": "胡宗偉罷官改秩舉將不及格往謁金陵丹陽諸使者遂朝行在頗有倦游之歎作詩送之", "paragraphs": ["凍雲埋山天冥濛，北風無情雪塞空。", "道傍人稀鳥飛絕，問君東遊何怱怱。", "君言薄官淡無味，免俗未能聊復爾。", "我評茲事一鴻毛，因行且看佳山水。", "陵陽樓閣壓高城，煙屏百疊雙流橫。", "姑孰江亭更奇絕，濃黛兩抹長眉青。", "山形成龍復成虎，六代遺蹤供弔古。", "大荒莽蒼江水黄，兩涘風煙眇吳楚。", "却浮一葦下長川，浮玉低昂波聒天。", "梁溪南岸小停櫓，一酌人間第二泉。", "閶門峨峨過吾國，姑蘇臨波照金碧。", "太湖三萬六千頃，上有垂虹跨南極。", "我家越相尚神遊，試從煙浪訪扁舟。", "問訊白鷗相記否，謂言久客不勝愁。", "軟紅三尺長安道，九重城闕乾坤繞。", "西湖山寺浙江樓，君昔曾遊今更好。", "故人客館中天開，非君誰上黄金臺。", "挽著天衢五雲上，却望江湖如夢迴。", "萬境何如一丘壑，幾時定解冠裳縛。", "幔亭山下桂叢深，清社向來都寂莫。"]}