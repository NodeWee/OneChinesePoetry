{"author": "司空圖", "period": "唐", "type": "诗", "title": "丁巳元日", "paragraphs": ["稟朔華夷會，開春氣象生。", "日隨行闕近，嶽爲壽觴晴。", "作睿由稽古，昭仁事措刑。", "上玄勞眷佑，高廟保忠貞。", "星變當移幸，人心喜奉迎。", "傳呼清御道，雪涕識臣誠。", "鼎餁和方濟，台階潤欲平。", "扶天咨協力，併日召延英。", "金躍洪鑪動，雲驅衆蟄驚。", "關中留王氣，席上縱奇兵。", "累降搜賢詔，兼持進善旌。", "短轅收驥步，直路發鵬程。", "自乏匡時略，非沽矯俗名。", "鶴籠何足獻，蝸舍別無營。", "羸帶漳濱病，吟哀越客聲。", "移居荒藥圃，耗志在棋枰。", "醉忘身空老，書憐眼尚明。", "偶能甘蹇分，豈是薄浮榮。", "慮戒防微淺，□知近利輕。", "獻陵三百里，寤寐禱時清。"]}