{"author": "孫應時", "period": "宋", "type": "诗", "title": "唐侯仲友之守台爲浮梁於江象山令蔣鶚考叔賦江有濟三章以獻余時官於台見而陋之作江有梁  其二", "paragraphs": ["江有梁，維今始兮。", "台之民，維天啟兮。", "邦有父母，視民如子。", "民號於溺，侯曰由己。", "乃相乃謀，乃築乃峙。", "其桴聯聯，其舟齒齒。", "民不知江，有道如砥。", "我醉我犇，云胡不喜。"]}