{"author": "孫應符", "period": "宋", "type": "诗", "title": "應符讀韓文公齪齪詩考其歲月乃三十二所作今應符生亦三十二年矣深有媿焉因借其韵爲咄咄篇以自警", "paragraphs": ["咄咄汝爲子，念之心可寒。", "慕則非所慕，歎則非所歎。", "愚生乃繫俗，達人斯大觀。", "大明高照耀，滄海足波瀾。", "不求勝己友，有過孰抨彈。", "不絕害心念，誠身奚喜歡。", "溝澮無源本，易盈還易乾。", "見善苟不明，譬彼東西湍。", "仁義根於心，視精而行端。", "讀書貴知道，事親寧以官。", "會稽産竹箭，西海出琅玕。", "虛名何足尚，所懼實才難。"]}