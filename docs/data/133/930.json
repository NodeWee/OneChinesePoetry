{"author": "李郢", "period": "唐", "type": "诗", "title": "郢自街西醉歸馬鞭墜失崔員外起祕書知其闕用皆許見貽俄頃之間二信俱至短長堅重價不相饒輒抒短章仰酬珍錫", "paragraphs": ["蜀巖陰面冷冥冥，偃雪欺霜半露青。", "銛刃翦裁多鵲媚，細鞘揮拂帶龍腥。", "崖垂萬仞知無影，蘚漬千年合有靈。", "蘭省貴寮蓬閣吏，一時緘贈到雲亭。"]}