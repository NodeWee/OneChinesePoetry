{"author": "皇甫冉", "period": "唐", "type": "诗", "title": "寄劉方平", "paragraphs": ["十年不出蹊林中，一朝結束甘從戎。", "嚴子持竿心寂歷，寥落荒籬遮舊宅。", "終日碧湍聲自喧，暮秋黃菊花誰摘。", "每望南峰如對君，昨來不見多黃雲。", "石徑幽人何所在，玉泉疎鐘時獨聞。", "與君從來同語默，豈是悠悠但相識。", "天畔三秋空復情，袖中一字無由得。", "世人易合復易離，故交棄置求新知。", "歎息青青長不改，歲寒霜雪貞松枝。"]}