{"author": "孫應時", "period": "宋", "type": "诗", "title": "唐侯仲友之守台爲浮梁於江象山令蔣鶚考叔賦江有濟三章以獻余時官於台見而陋之作江有梁  其三", "paragraphs": ["江有梁，孰使然兮。", "台之民，曰侯賢兮。", "孰使侯賢，有命自天。", "天子聖仁，侯乃來宣。", "自我侯來，有麥有年。", "天姥之南，東溟之壖。", "濤瀾不驚，歌舞後先。", "汝不我信，視此一川。"]}