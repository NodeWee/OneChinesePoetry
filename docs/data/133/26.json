{"author": "孫應求", "period": "宋", "type": "诗", "title": "仲弟應符用昌黎齪齪詩韵作咄咄篇自警家大人用韵作欣欣篇應求次韵作皦皦篇以見志云", "paragraphs": ["皦皦志士心，玉壺冰露寒。", "整冠默危坐，撫卷慨永歎。", "膠擾天下事，豈逃吾靜觀。", "是心本如水，風過成濤瀾。", "蟻或作牛鬭，雀常用珠彈。", "萬境各顛倒，何者爲憂歡。", "聖學有宗盟，口血應未乾。", "進修在覆簣，趨舍防奔湍。", "正須極高深，乾坤見倪端。", "規摹括四代，宗廟富百官。", "譬如入玉府，璆琳雜琅玕。", "逢原在左右，諒非登天難。"]}