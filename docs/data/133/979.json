{"author": "唐彥謙", "period": "唐", "type": "诗", "title": "紫薇花", "paragraphs": ["素秋寒露重，芳事固應稀。", "小檻臨清沼，高叢見紫薇。", "溫{麻/昷}終有思，暗淡豈無輝。", "見欲迷交甫，誰能狀宓妃。", "妝新猶倚鏡，步緩不勝衣。", "怳似新相得，倀如久未歸。", "又疑神女過，猶佩七香幃。", "還似星娥織，初臨五綵機。", "慶雲今已集，威鳳莫驚飛。", "綺筆題難盡，煩君白玉徽。"]}