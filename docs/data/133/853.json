{"author": "皇甫冉", "period": "唐", "type": "诗", "title": "同韓給事觀畢給事畫松石", "paragraphs": ["海嶠微茫那得到，楚關迢遞心空憶。", "夕郎善畫巖間松，遠意幽姿此何極。", "千條萬葉紛異狀，虎伏螭盤爭勁力。", "扶疎半映晚天青，凝澹全和曙雲黑。", "煙籠月照安可道，雨濕風吹未曾息。", "能將積雪辨晴光，每與連峰作寒色。", "龍樓不競繁花吐，騎省偏宜遙夜直。", "羅浮道士訪移來，少室山僧舊應識。", "掖垣深沈晝無事，終日亭亭在人側。", "古槐衰柳寧足論，還對罘罳列行植。"]}