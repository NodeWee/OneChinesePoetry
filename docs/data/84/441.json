{"author": "權德輿", "period": "唐", "type": "诗", "title": "與沈十九拾遺同遊棲霞寺上方於亮上人院會宿二首 一", "paragraphs": ["攝山標勝絕，暇日諧想矚。", "縈紆松路深，繚繞雲巖曲。", "重樓迴樹杪，古像鑿山腹。", "人遠水木清，地深蘭桂馥。", "層臺聳金碧，絕頂摩淨綠。", "下界誠可悲，南朝紛在目。", "焚香入古殿，待月出深竹。", "稍覺天籟清，自傷人世促。", "宗雷此相遇，偃放從所欲。", "清論松枝低，閑吟茗花熟。", "一生如土梗，萬慮相桎梏。", "永願事潛師，窮年此棲宿。"]}