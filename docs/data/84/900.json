{"author": "令狐楚", "period": "唐", "type": "诗", "title": "郡齋左偏栽竹百餘竿炎涼已周青翠不改而爲墻垣所蔽有乖愛賞假日命去齋居之東墻由是俯臨軒階低映帷戶日夕相對頗有翛然之趣", "paragraphs": ["齋居栽竹北窗邊，素壁新開映碧鮮。", "青藹近當行藥處，綠陰深到臥帷前。", "風驚曉葉如聞雨，月過春枝似帶煙。", "老子憶山心暫緩，退公閑坐對嬋娟。"]}