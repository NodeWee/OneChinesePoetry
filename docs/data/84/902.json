{"author": "令狐楚", "period": "唐", "type": "诗", "title": "南宮夜直宿見李給事封題其所下制敕知奏直在東省因以詩寄", "paragraphs": ["番直同遙夜，嚴扃限幾重。", "青編書白雀，黃紙降蒼龍。", "北極絲綸句，東垣翰墨蹤。", "尚垂玄露點，猶濕紫泥封。", "炫眼凝仙燭，馳心裊禁鍾。", "定應形夢寐，暫似接音容。", "玉樹春枝動，金樽臘釀醲。", "在朝君最舊，休澣許過從。"]}