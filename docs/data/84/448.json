{"author": "權德輿", "period": "唐", "type": "诗", "title": "從事淮南府過亡友楊校書舊廳感念愀然", "paragraphs": ["故人隨化往，倏忽今六霜。", "及我就拘限，清風留此堂。", "松竹逾映蔚，芝蘭自銷亡。", "絕弦罷流水，聞笛同山陽。", "熲如冰玉姿，粲若鸞鳳章。", "欲翥摧勁翮，先秋落貞芳。", "正平賦鸚鵡，文考頌靈光。", "二子古不弔，夫君今何傷。", "黃墟既杳杳，玄化亦茫茫。", "豈必限宿草，含悽灑衣裳。"]}