{"author": "韓愈", "period": "唐", "type": "诗", "title": "赴江陵途中寄贈王二十補闕李十一拾遺李二十六員外翰林三學士", "paragraphs": ["孤臣昔放逐，血泣追愆尤。", "汗漫不省識，怳如乘桴浮。", "或自疑上疏，上疏豈其由。", "是年京師旱，田畝少所收。", "上憐民無食，征賦半已休。", "有司恤經費，未免煩徵求。", "富者既云急，貧者固已流。", "傳聞閭里間，赤子棄渠溝。", "持男易斗粟，掉臂莫肯酬。", "我時出衢路，餓者何其稠。", "親逢道邊死，佇立久咿嚘。", "歸舍不能食，有如魚中鉤。", "適會除御史，誠當得言秋。", "拜疏移閤門，爲忠寧自謀。", "上陳人疾苦，無令絕其喉。", "下陳畿甸內，根本理宜優。", "積雪騐豐熟，幸寬待蠶麰。", "天子惻然感，司空歎綢繆。", "謂言即施設，乃反遷炎州。", "同官盡才俊，偏善柳與劉。", "或慮語言洩，傳之落冤讐。", "二子不宜爾，將疑斷還不。", "中使臨門遣，頃刻不得留。", "病妹臥牀褥，分知隔明幽。", "悲啼乞就別，百請不頷頭。", "弱妻抱稚子，出拜忘慚羞。", "僶俛不回顧，行行詣連州。", "朝爲青雲士，暮作白頭囚。", "商山季冬月，冰凍絕行輈。", "春風洞庭浪，出沒驚孤舟。", "逾嶺到所任，低顏奉君侯。", "酸寒何足道，隨事生瘡疣。", "遠地觸途異，吏民似猨猴。", "生獰多忿很，辭舌紛嘲啁。", "白日屋簷下，雙鳴鬬鵂鶹。", "有蛇類兩首，有蠱羣飛遊。", "窮冬或搖扇，盛夏或重裘。", "颶起最可畏，訇哮簸陵丘。", "雷霆助光怪，氣象難比侔。", "癘疫忽潛遘，十家無一瘳。", "猜嫌動置毒，對案輙懷愁。", "前日遇恩赦，私心喜還憂。", "果然又羈縶，不得歸鋤耰。", "此府雄且大，騰凌盡戈矛。", "棲棲法曹掾，何處事卑陬。", "生平企仁義，所學皆孔周。", "早知大理官，不列三后儔。", "何況親犴獄，敲搒發姦偷。", "懸知失事勢，恐自罹罝罘。", "湘水清且急，涼風日脩脩。", "胡爲首歸路，旅泊尚夷猶。", "昨者京使至，嗣皇傳冕旒。", "赫然下明詔，首罪誅共吺。", "復聞顛夭輩，峨冠進鴻疇。", "班行再肅穆，璜珮鳴琅璆。", "佇繼貞觀烈，邊封脫兜鍪。", "三賢推侍從，卓犖傾枚鄒。", "高議參造化，清文煥皇猷。", "協心輔齊聖，致理同毛輶。", "小雅詠鹿鳴，食苹貴呦呦。", "遺風邈不嗣，豈憶嘗同裯。", "失志早衰換，前期擬蜉蝣。", "自從齒牙缺，始慕舌爲柔。", "因疾鼻又塞，漸能等薰蕕。", "深思罷官去，畢命依松楸。", "空懷焉能果，但見歲已遒。", "殷湯閔禽獸，解網祝蛛蝥。", "雷煥掘寶劍，冤氛消斗牛。", "茲道誠可尚，誰能借前籌。", "殷勤答吾友，明月非暗投。"]}