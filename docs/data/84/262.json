{"author": "權德輿", "period": "唐", "type": "诗", "title": "奉和崔評事寄外甥劉同州幷呈杜賓客許給事王侍郎昆弟楊少尹李侍御幷見寄之作", "paragraphs": ["芳訊來江湖，開緘粲瑤碧。", "詩因乘黃贈，才擅雕龍格。", "深陳名敎本，諒以仁義積。", "藻思成采章，雅音聞皦繹。", "清時左馮翊，貴士二千石。", "前日應星文，今茲敞華戟。", "謝公嘗乞墅，甯氏終相宅。", "往歲疲草玄，忘年齊舉白。", "酒酣吟更苦，夜艾談方劇。", "棗巷風雨秋，石頭煙水夕。", "多逢長者轍，不屑諸公辟。", "酷似仰牢之，雄詞挹亭伯。", "老驥念千里，飢鷹舒六翮。", "叵能捨郊扉，來偶朝中客。"]}