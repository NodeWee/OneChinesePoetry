{"author": "徐瑞", "period": "宋", "type": "诗", "title": "癸未三月初七日泛舟東溪尋訪趙石齋於方壺山中臨分留呈", "paragraphs": ["短篷載煙雨，鼓栧過東溪。", "盤桓萬山間，乘興信所之。", "桃花流水岸，繚繞路欲迷。", "隠隠雞犬聲，時時出翠微。", "支筇試幽討，中有高人居。", "平湖湛寒碧，疏林擢新枝。", "始至俗眼明，延緣遂忘疲。", "方瞳綠髪翁，一笑深相知。", "高譚潄芳潤，探囊出新詩。", "拍手孤鴻翔，拄杖凌空飛。", "舉酒對東風，獻酬各不辭。", "欲去不忍去，綠樹鳴催歸。", "我欲從公住，奈此塵鞅羈。"]}