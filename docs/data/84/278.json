{"author": "權德輿", "period": "唐", "type": "诗", "title": "奉和李大夫題鄭評事江樓", "paragraphs": ["達士無外累，隱几依南郭。", "茅棟上江開，布帆當砌落。", "支頤散華髮，欹枕曝靈藥。", "入鳥不亂行，觀魚還自樂。", "何時金馬詔，早歲建安作。", "往事盡筌蹄，虛懷寄杯杓。", "邦君駐千騎，清論時間酌。", "憑檻出煙埃，振衣向寥廓。", "心源齊彼是，人境勝巖壑。", "何必栖冥冥，然爲避矰繳。"]}