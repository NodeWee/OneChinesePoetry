{"author": "權德輿", "period": "唐", "type": "诗", "title": "奉使宜春夜渡新淦江陸路至黃蘗館路上遇風雨作", "paragraphs": ["草草理夜裝，涉江又登陸。", "望路殊未窮，指期今已促。", "傳呼戒徒御，振轡轉林麓。", "陰雲擁嵓端，霔雨當山腹。", "震雷如在耳，飛電來照目。", "獸跡不敢窺，馬蹄唯務速。", "虔心若齋禮，濡體如沐浴。", "萬竅相怒號，百泉暗奔瀑。", "危梁慮足跌，峻坂憂車覆。", "問我何以然，前日受微祿。", "轉知人代事，纓組乃徽束。", "向若家居時，安枕春夢熟。", "遵途稍已近，候吏來相續。", "曉霽心始安，林端見初旭。"]}