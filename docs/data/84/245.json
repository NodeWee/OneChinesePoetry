{"author": "權德輿", "period": "唐", "type": "诗", "title": "奉和新卜城南郊居得與衛右丞鄰舍因賦詩寄贈", "paragraphs": ["上宰坐論道，郊居仍里仁。", "六符既昭晰，萬象隨陶鈞。", "旭旦下玉墀，鳴騶拂車茵。", "軒窗退殘暑，風物迎蕭辰。", "山澤蜃雨出，林塘魚鳥馴。", "豈同求羊逕，共是羲皇人。", "石君五曹重，左戶三壤均。", "居止煙火接，逢迎雞黍頻。", "大方本無隅，盛德必有鄰。", "千年郢曲後，復此聞陽春。"]}