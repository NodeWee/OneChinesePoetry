{"author": "羊士諤", "period": "唐", "type": "诗", "title": "和武相早朝中書候傳點書懷奉呈", "paragraphs": ["殿省祕清曉，夔龍升紫微。", "星辰拱帝座，劒履翊天機。", "耿耿金波缺，沉沉玉漏稀。", "綵箋蹲鷙獸，畫扇列名翬。", "志業丹青重，恩華雨露霏。", "三台昭建極，一德慶垂衣。", "昌運瞻文敎，雄圖本武威。", "殊勳如帶遠，佳氣似煙非。", "抗節衷無隱，同心尚弼違。", "良哉致君日，維嶽有光輝。"]}