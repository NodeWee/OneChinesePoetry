{"author": "羊士諤", "period": "唐", "type": "诗", "title": "乾元初嚴黃門自京兆少尹貶牧巴郡以長才英氣固多暇日每遊郡之東山山側精舍有盤石細泉䟽爲浮桮之勝苔深樹老蒼然遺躅士諤謬因出守得繼茲賞乃賦詩十四韻刻於石壁", "paragraphs": ["石座雙峰古，雲泉九曲深。", "寂寥疏鑿意，蕪沒歲時侵。", "繞席流還壅，浮杯咽復沉。", "追懷王謝侶，更似會稽岑誰謂天池翼，相期宅畔吟。", "光輝輕尺璧，然諾重黃金。", "幾醉東山妓，長懸北闕心。", "蕙蘭留雜佩，桃李想華簪。", "閉閣余何事，鳴騶亦屢尋。", "軒裳遵往轍，風景憩中林。", "橫吹多淒調，安歌送好音。", "初筵方側弁，故老忽沾襟。", "盛世當弘濟，平生諒所欽。", "無能愧陳力，惆悵拂瑤琴。"]}