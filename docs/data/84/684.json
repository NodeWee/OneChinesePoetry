{"author": "羊士諤", "period": "唐", "type": "诗", "title": "題郡南山光福寺寺即嚴黃門所置時自給事中京兆少尹出守年三十性樂山水故老云每旬數至後分閫川州門有去思碑即郄拾遺之詞也", "paragraphs": ["傳聞黃閣守，茲地賦長沙。", "少壯稱時傑，功名惜歲華。", "巖廊初建剎，賓從亟鳴笳。", "玉帳空嚴道，甘棠見野花。", "碑殘猶墮淚，城古自歸鴉。", "籍籍清風在，懷人諒不遐。"]}