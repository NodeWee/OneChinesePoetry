{"author": "權德輿", "period": "唐", "type": "诗", "title": "薄命篇", "paragraphs": ["昔住邯鄲年尚少，只是嬌羞弄花鳥。", "青樓碧紗大道邊，綠楊日暮風褭褭。", "嬋娟玉貌二八餘，自憐顏色花不如。", "麗質全勝秦氏女，藁砧寧用專城居。", "歲去年來年漸長，青春紅粉全堪賞。", "玉樓珠箔但閑居，南陌東城詎來往。", "韶光日日看漸遲，[摽]梅既落行有時。", "寧知燕趙娉婷子，翻嫁幽幷游俠兒。", "年年結束青絲騎，出門一去何時至。", "秋月空懸翡翠簾，春幃嬾臥鴛鴦被。", "沙塞經時不寄書，深閨愁獨意何如。", "花前拭淚情無限，月下調琴恨有餘。", "離別苦多相見少，洞房愁夢何由曉。", "閑看雙燕淚霏霏，靜對空牀魂悄悄。", "鏡裏紅顏不自禁，陌頭香騎動春心。", "爲問佳期早晚是，人人總解有黃金。"]}