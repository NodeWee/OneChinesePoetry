{"author": "權德輿", "period": "唐", "type": "诗", "title": "酬李二十二兄主簿馬跡山見寄", "paragraphs": ["杳杳塵外想，悠悠區中緣。", "如何戰未勝，曾是敎所牽。", "遠郊有靈峯，夙昔棲真仙。", "鸞聲去已久，馬跡空依然。", "丹崖轉初旭，碧落凝秋煙。", "松風共簫颯，蘿月想嬋娟。", "內兄蘊遐心，嘉遯性所便。", "不能棲枳棘，且復探雲泉。", "中有冥寂人，閑讀逍遙篇。", "聯袂共支[策]，摳衣賞絕編。", "徐行石上苔，靜韻風中弦。", "煙霞濕儒服，日月生寥天。", "新詩來起予，璀璨六義全。", "能盡含寫意，轉令山水鮮。", "若聞笙鶴聲，宛在耳目前。", "登攀阻心賞，愁絕空懷賢。", "出處豈異途，心冥即真筌。", "蹔從西府檄，終臥東菑田。", "不嫌予步蹇，但恐君行羶。", "如能固曠懷，谷口期窮年。"]}