{"author": "羊士諤", "period": "唐", "type": "诗", "title": "巴南郡齋雨中偶看長曆是日小雪有懷昔年朝謁因成八韻", "paragraphs": ["夷落朝雲候，王正小雪辰。", "緬懷朝紫陌，曾是灑朱輪。", "氣耿簪裾肅，風嚴刻漏頻。", "暗飛金馬仗，寒舞玉京塵。", "豸角隨中憲，龍池列近臣。", "蘂珠凝瑞彩，懸圃淨華茵。", "帝澤千箱慶，天顏萬物春。", "明廷猶咫尺，高詠愧巴人。"]}