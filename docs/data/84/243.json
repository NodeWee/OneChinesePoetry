{"author": "權德輿", "period": "唐", "type": "诗", "title": "奉和李相公早朝於中書候傳點偶書所懷奉呈門下相公中書相公", "paragraphs": ["五更鐘漏歇，千門扃鑰開。", "紫宸殘月下，黃道曉光來。", "辨色趨中禁，分班列上台。", "祥煙初繚繞，威鳳正裴回。", "斧藻歸全德，輪轅適衆材。", "化成風偃草，道合鼎調梅。", "渥命隨三接，皇恩暢九垓。", "嘉言造膝去，喜氣沃心迴。", "東閣延多士，南山賦有臺。", "陽春那敢和，空此詠康哉。"]}