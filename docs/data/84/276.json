{"author": "權德輿", "period": "唐", "type": "诗", "title": "酬陸四十楚源春夜宿虎丘山對月寄梁四敬之兼見貽之作", "paragraphs": ["東風變[蘅]薄，時景日妍和。", "更想千峯夜，浩然幽意多。", "蕙香襲閑趾，松露泫喬柯。", "潭影漾霞月，石牀封薜蘿。", "夫君非歲時，已負青冥姿。", "龍虎一門盛，淵雲四海推。", "駸駸步騕褭，婉婉翥長離。", "懸圃盡瓊樹，家林輕桂枝。", "聲榮徒外獎，恬淡方自適。", "逸氣凌顥清，仁祠訪金碧。", "芊眠瑤草秀，斷續雲竇滴。", "芳訊發幽緘，新詩比良覿。", "故人石渠署，美價滿中朝。", "落落杉松直，芬芬蘭杜飄。", "雄詞鼓溟海，曠達豁煙霄。", "營道幸同術，論心皆後凋。", "循環伐木詠，緬邈招隱情。", "慙茲擁腫才，愛彼潺湲清。", "拘牽尚多故，夢想何由幷。", "終結方外期，不待華髮生。"]}