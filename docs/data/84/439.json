{"author": "權德輿", "period": "唐", "type": "诗", "title": "晚秋陪崔閣老張祕監閣老苗考功同遊昊天觀時楊閣老新直未滿以詩見寄斐然酬和有愧蕪音", "paragraphs": ["方駕遊何許，仙源去似歸。", "縈迴留勝賞，蕭灑出塵機。", "泛菊賢人至，燒丹姹女飛。", "步虛清曉籟，隱几吸晨暉。", "竹逕琅玕合，芝田沆瀣晞。", "銀鉤三洞字，瑤笥六銖衣。", "麗句翻紅藥，佳期限紫微。", "徒然一相望，郢曲和應稀。"]}