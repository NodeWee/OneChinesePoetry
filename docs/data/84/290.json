{"author": "權德輿", "period": "唐", "type": "诗", "title": "唐開州文編遠寄新賦累惠良藥詠嘆仰佩不覺斐然走筆代書聊書還荅", "paragraphs": ["風雨竦庭柯，端憂坐空堂。", "多病時節換，所思道里長。", "故人朱兩轓，出自尚書郎。", "下車今幾時，理行遠芬芳。", "瓊瑤覽良訊，芣苢滿素囊。", "結根在貴州，蠲疾傳古方。", "探擷當五月，慇懃逾八行。", "深情婉如此，善祝何可忘。", "復有金玉音，煥如龍鳳章。", "一聞靈洞說，若覩羣仙翔。", "三清飛慶霄，百汰成雄鋩。", "體物信無對，灑心願相將。", "昔年同旅食，終日窺文房。", "春風眺蕪城，秋水渡柳楊。", "君爲太史氏，弱質羈楚鄉。", "今來忝司諫，千騎遙相望。", "歸雲夕鱗鱗，圓魄夜蒼蒼。", "遠思結鈴閣，何人交羽觴。", "佇見徵穎川，無爲薄淮陽。", "政成看再入，列侍爐煙傍。"]}