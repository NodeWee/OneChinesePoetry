{"author": "楊於陵", "period": "唐", "type": "诗", "title": "郡齋有紫薇雙本自朱明接于徂暑其花芳馥數旬猶茂庭宇之內逈無其倫予嘉其美而能久因詩紀述", "paragraphs": ["晏朝受明命，繼夏走天衢。", "逮茲三伏候，息駕萬里途。", "省躬既跼蹐，結思多煩紆。", "簿領幸無事，宴休誰與娛。", "內齋有嘉樹，雙植分庭隅。", "綠葉下成幄，紫花紛若鋪。", "摛霞晚舒豔，凝露朝垂珠。", "炎沴晝方鑠，幽姿閑且都。", "夭桃固難匹，芍藥寧爲徒。", "懿此時節久，詎同光景驅。", "陶甄試一致，品彙乃散殊。", "濯質非受彩，無心那奪朱。", "粤予負羈縶，留賞益踟躕。", "通夕靡云倦，西南山月孤。"]}