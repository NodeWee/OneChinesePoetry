{"author": "謝翱", "period": "宋", "type": "诗", "title": "送袁太初歸剡原袁來杭宿傳法寺寺在德壽宮北今行路及園即宮舊址", "paragraphs": ["大雷山下鄞江口，石濕落星海涵斗。", "莓苔瑣窗居鬼神，散髪天衣夜行酒。", "百年綺語墮凡塵，劉公不還謝公走。", "祇今零落三秋霜，猶說先朝人物藪。", "道逢袁家美年少，欲挽吳潮歸兩袖。", "自言學出戴君門，又說舒君忘年友。", "舒君白頭爪塵垢，戴君業成衣露肘。", "君來何處覓知音，吊古凄凉無老叟。", "出門擇語歸計餐，顧忌慚皇無不有。", "不如歸食空江槎，初生淡菜如珠母。", "風帆送客來夷洲，白帢青衫談不朽。", "君不見君今宿寺多鄞僧，耆舊能言幾人在。", "隔牆食柏秋麝過，廢石坡陁舊南內。"]}