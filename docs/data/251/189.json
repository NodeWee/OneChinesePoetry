{"author": "仇遠", "period": "宋", "type": "诗", "title": "寓舍在青安門外由是出郊不數里羣山獻狀如游龍如奔馬如踞虎豹深秀坡陀不一而足似有招引賦詩之意遂約子野再用韻  其二", "paragraphs": ["山列瑶簪束不齊，過雲舒卷樹高低。", "孟郊李白曾行處，泰華瑯琊盡向西。", "瘦馬自穿幽徑去，老鶑猶戀落花啼。", "豈無崖壁平如削，留與詩人醉墨題。"]}