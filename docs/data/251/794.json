{"author": "謝翱", "period": "宋", "type": "诗", "title": "寶幢山尋黄提刑震舊避地處", "paragraphs": ["甬東寺裏逢陳若，雙袖龍鍾行带索。", "問知黄公舊避逃，寶幢山下坐叢薄。", "日惟一食禱先靈，不願拾得不死藥。", "仰天呼號得正終，一往不復至城郭。", "公初著書女立旁，公死母亡家濩落。", "子爲戶曹取公女，欲敘因由無與語。", "得來與子行林莽，月落山空識其處。"]}