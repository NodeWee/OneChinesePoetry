{"author": "仇遠", "period": "宋", "type": "诗", "title": "寓舍在青安門外由是出郊不數里羣山獻狀如游龍如奔馬如踞虎豹深秀坡陀不一而足似有招引賦詩之意遂約子野再用韻  其一", "paragraphs": ["西望寬平倦眼開，風收雲翳掃烟埃。", "誰能白日捲簾坐，盡看青山排闥來。", "合沓斷岡如引蔓，盤陀大石不生苔。", "此中林壑多仙迹，何必吹簫更楚臺。"]}