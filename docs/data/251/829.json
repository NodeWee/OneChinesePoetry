{"author": "謝翱", "period": "宋", "type": "诗", "title": "雪中方四隠君訪宿有詩憶鹿田風雨舊遊奉和併呈吳六贊府", "paragraphs": ["金華人北山，空響出靜竚。", "鹿田在其顛，肺石來風雨。", "有客六七人，昔遊至其處。", "唯我愁不眠，起坐蹴君語。", "謂此定何聲，百感生離緒。", "玩非琴與瑟，復異砧將杵。", "醉者呼不應，愁者自爲苦。", "空欞怯孤衾，展轉如巢樹。", "濕歌散餘悲，以足拊柱礎。", "爾來又七年，欲至困羈旅。", "傳聞老桑門，已復蟬蛻去。", "入山惡少年，巾鉢空其聚。", "乃知人世間，何者爲客主。", "而我同懷人，忽復異處所。", "夢中遥相望，各抱不售賈。", "有客不同遊，亦是同懷者。", "地主况有期，輿馬不待假。", "倘規宿山中，畸人不應舍。"]}