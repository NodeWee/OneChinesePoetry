{"author": "謝翱", "period": "宋", "type": "诗", "title": "有洗舊誥綾作青色鬻將以爲緣以紺繒易得之作手卷賦小樂章求好事書其後", "paragraphs": ["吳宮輦路傷行客，繭冰壓雲凝碧色。", "門前新掃染家鄰，借人鋪設殘衣帛。", "宮花翦綾連院號，覆取翻看成一道。", "織紋宛轉勑字新，知是初誰六尺誥。", "城霞失彩宮蘚病，中與海圖上衣領。", "改顔倖售緣所遭，褪藥玄香洗藍影。", "青綢易得淚承睫，擊筑楚歌無故業。", "歌殘求書好事人，異代倘傳誥綾帖。"]}