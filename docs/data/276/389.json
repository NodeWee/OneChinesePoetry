{"author": "陸龜蒙", "period": "唐", "type": "诗", "title": "憶襲美洞庭觀步奉和次韻", "paragraphs": ["聞君遊靜境，雅具更摐摐。", "竹傘遮雲徑，藤鞋踏蘚矼。", "杖斑花不一，尊大癭成雙。", "水鳥行沙嶼，山僧禮石幢。", "已甘三秀味，誰念百牢腔。", "遠棹投何處，殘陽到幾窗。", "仙謠珠樹曲，村餉白醅[缸]。", "地里方吳會，人風似冉厖。", "探幽非遯世，尋勝肯迷邦。", "爲讀江南傳，何賢過二龐。"]}