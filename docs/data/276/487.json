{"author": "陸龜蒙", "period": "唐", "type": "诗", "title": "嚴子重以詩遊於名勝間舊矣余晚於江南相遇甚樂不幸且沒襲美作詩序而弔之其名真不朽矣又何戚其死哉余因息悲而爲之和", "paragraphs": ["每值江南日落春，十年詩酒愛逢君。", "芙蓉湖上吟船倚，翡翠巖前醉馬分。", "祗有汀洲連舊業，豈無章疏動遺文。", "猶憐未卜佳城處，更斸要離冢畔雲。"]}