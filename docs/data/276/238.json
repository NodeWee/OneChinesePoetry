{"author": "陸龜蒙", "period": "唐", "type": "诗", "title": "奉和襲美太湖詩二十首 石板", "paragraphs": ["一片倒山屏，何時隳洞門。", "屹然空闊中，萬古波濤痕。", "我意上帝命，持來壓泉源。", "恐爲庚辰官，囚怪力所掀。", "又疑廣袤次，零落潛驚奔。", "不然遭霹靂，強半沈無垠。", "如何造化首，便截秋雲根。", "往事不足問，奇蹤安可論。", "吾今病煩暑，據簟常昏昏。", "欲從石公乞，瑩理平如璊。", "前後植桂檜，東西置琴尊。", "盡攜天壤徒，浩唱羲皇言。"]}