{"author": "陸龜蒙", "period": "唐", "type": "诗", "title": "和襲美江南書情二十韻寄祕閣韋校書貽之商洛宋先輩垂文二同年次韻", "paragraphs": ["我志如魚樂，君詞稱鳳銜。", "暫來從露冕，何事買雲巖。", "水石應容病，松篁未聽讒。", "罐香松蠹膩，山信藥苗緘。", "愛鷺欹危立，思猨矍鑠獑。", "謝才偏許朓，阮放最憐咸。", "大樂寧忘缶，奇工肯顧瑊。", "客愁迷舊隱，鷹健想秋毚。", "硯缺猶慵琢，文繁却要芟。", "雨餘幽沼淨，霞散遠峰巉。", "洗筆煙成段，培花土作杴。", "訪僧還覓伴，醫鶴自須監。", "荒廟猶懷季，清灘幾夢嚴。", "背風開蠹簡，衝浪試新帆。", "悶憶年支酒，閑裁古樣衫。", "釣家隨野舫，仙蘊逐雕函。", "度歲賒羸馬，先春買小𧍧。", "共疏泉入竹，同坐月過杉。", "染翰窮高致，懷賢發至諴。", "不堪潘子鬢，愁促易髟髟。"]}