{"author": "陸龜蒙", "period": "唐", "type": "诗", "title": "奉和襲美太湖詩二十首 以毛公泉獻大諫清河公", "paragraphs": ["先生鍊飛精，羽化成翩翻。", "荒壇與古甃，隱軫清泠存。", "四面蹙山骨，中心含月魂。", "除非紫水脉，即是金沙源。", "香實灑桂蘂，甘惟漬雲根。", "向來探幽人，酌罷祛蒙昏。", "況公珪璋質，近處諫諍垣。", "又聞虛靜姿，早挂冰雪痕。", "君對瑤華味，重獻蘭薰言。", "當應滌煩暑，朗詠翬飛軒。", "我願得一掬，攀天呌重閽。", "霏霏散爲雨，用以移焦原。"]}