{"author": "陸龜蒙", "period": "唐", "type": "诗", "title": "奉和襲美太湖詩二十首 三宿神景宮", "paragraphs": ["靈蹤未徧尋，不覺谿色瞑。", "迴頭問棲所，稍下杉蘿逕。", "巖居更幽絕，澗戶相隱映。", "過此即神宮，虛堂愜雲性。", "四軒盡疎達，一榻何清零。", "髣髴聞玉笙，鼓鏗動涼磬。", "風凝古松粒，露壓脩荷柄。", "萬籟既無聲，澄明但心聽。", "希微辨真語，若授虛皇命。", "尺宅按來平，華池漱餘淨。", "頻窺宿羽麗，三吸晨霞盛。", "豈獨冷衣襟，便堪遺造請。", "徒深物外趣，未脫塵中病。", "舉首謝靈峰，徜徉事歸榜。"]}