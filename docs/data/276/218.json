{"author": "陸龜蒙", "period": "唐", "type": "诗", "title": "奉和襲美酬前進士崔潞盛製見寄因贈至一百四十言", "paragraphs": ["孔聖鑄顏事，垂之千載餘。", "其間王道乖，化作荆榛墟。", "天必授賢哲，爲時攻翦除。", "軻雄骨已朽，百代徒趦趄。", "近者韓文公，首爲閑闢鋤。", "夫子又繼起，陰霾終廓如。", "搜得萬古遺，裁成十編書。", "南山盛雲雨，東序堆瓊琚。", "偶此真籍客，悠揚兩情攄。", "清詞忽窈窕，雅韻何虛徐。", "唱既野芳坼，酬還天籟疎。", "輕波掠翡翠，曉露披芙渠。", "儷曲信寡合，末流難嗣初。", "空持一竿餌，有意鯨魚。"]}