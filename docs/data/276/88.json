{"author": "皮日休", "period": "唐", "type": "诗", "title": "魯望憫承吉之孤爲詩序邀予屬和欲用予道振其孤而利之噫承吉之困身後乎魯望視予困與承吉生前孰若哉未有已困而能振人者抑爲之辭用塞良友", "paragraphs": ["先生清骨葬煙霞，業破孤存孰爲嗟。", "幾篋詩編分貴位，一林石笋散豪家。", "兒過舊宅啼楓影，姬繞荒田泣稗花。", "唯我共君堪便戒，莫將文譽作生涯。"]}