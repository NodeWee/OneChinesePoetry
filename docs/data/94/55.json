{"author": "蘇軾", "period": "宋", "type": "诗", "title": "送鄭戶曹", "paragraphs": ["水繞彭城樓，山圍戲馬臺。", "古來豪傑地，千載有餘哀。", "隆準飛上天，重瞳亦成灰。", "白門下呂布，大星隕臨淮。", "尚想劉德輿，置酒此徘徊。", "爾來苦寂寞，廢圃多蒼苔。", "河從百步響，山到九里回。", "山水自相激，夜聲轉風雷。", "蕩蕩清河堧，黄樓我所開。", "秋月墮城角，春風摇酒杯。", "遲君爲座客，新詩出瓊瑰。", "樓成君已去，人事固多乖。", "他年君倦游，白首賦歸來。", "登樓一長嘯，使君安在哉。"]}