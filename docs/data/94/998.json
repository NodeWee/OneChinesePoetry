{"author": "李之儀", "period": "宋", "type": "诗", "title": "送儲子椿參假太學時泊舟金陵風亭", "paragraphs": ["金陵二月春，江上連日雨。", "暖風初報一番晴，綠淺紅深紛無數。", "與君已是隔年別，相逢又作臨分語。", "感君情重故可歌，送君心折不成舞。", "五年相從如一日，物物講評窮髮縷。", "愛君正如韝上鷹，畏君何翅文中虎。", "未飯已知必下趙，憑軾會觀終報楚。", "逡巡照眼綠袍新，更約十分同一舉。"]}