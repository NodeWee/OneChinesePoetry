{"author": "范鏜", "period": "宋", "type": "诗", "title": "書碧落洞", "paragraphs": ["君不見英江碧落之洞之奇異，覽遍堪輿無一二。", "亂石叢中孕粹精，萬里荒崖啟靈秘。", "飛來峰喜石玲瓏，後人雕琢徂真風。", "通天巖穴亦幽敞，有山無水非吾從。", "錦石半空杳元逕，泉石猶憐未相應。", "星巖山澤本自佳，却被漁人苦深病。", "何如此洞妙神工，架空絕壑如長虹。", "一水中流抱青碧，羣峰掩映迷僊迹。", "巨靈擘開神禹鑿，怪石崆峒翳寥廓。", "雲華縹緲聞簫笙，寶室光騰下鸞鶴。", "初疑河漢通天閽，欲泛星槎一問津。", "又如悞入桃源滸，□□恐有先秦民。", "我生僻性耽奇特，每遇勝遊興增逸。", "□來得此慰初心，積慮沈痾恍如失。", "吳羅二子亦豪英，溪頭飲我雙玉瓶。", "醉來晞髮雲霜外，一笑林壑生秋聲。", "洞天福地遍天下，蓬島三山終幻化。", "會當八極恣神游，小作行窩駐吾駕。"]}