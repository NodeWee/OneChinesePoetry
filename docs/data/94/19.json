{"author": "蘇軾", "period": "宋", "type": "诗", "title": "讀孟郊詩二首  其二", "paragraphs": ["我憎孟郊詩，復作孟郊語。", "饑腸自鳴喚，空壁轉饑鼠。", "詩從肺腑出，出輒愁肺腑。", "有如黄河魚，出膏以自煮。", "尚愛銅斗歌，鄙俚頗近古。", "桃弓射鴨罷，獨速短蓑舞。", "不憂踏船翻，踏浪不踏土。", "吳姬霜雪白，赤脚浣白紵。", "嫁與踏浪兒，不識離別苦。", "歌君江湖曲，感我長羈旅。"]}