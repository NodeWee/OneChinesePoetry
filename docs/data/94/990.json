{"author": "李之儀", "period": "宋", "type": "诗", "title": "累日氣候差暖梅花輒已弄色聊課童僕芟削培灌以助其發戲成小詩三首  其一", "paragraphs": ["京洛三十年作客，每見梅花欲忘食。", "時時魂夢到江南，足跡塵埃來不得。", "嗅香嚼蘂不忍捨，爲憐絕韵真顔色。", "誰知晚得江南身，特此一株當舍北。", "寒根老枿初不辨，幾與桑榆同棄擲。", "慇懃地主故指示，頓覺翛然超眼域。", "幾山氣候也深春，戢戢枝頭危欲坼。", "呼奴鄰家借刀斧，穿斷因之聊拂拭。", "便宜邀月作嘉賓，不惜淋漓慰疇昔。"]}