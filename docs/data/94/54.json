{"author": "蘇軾", "period": "宋", "type": "诗", "title": "次韵舒教授寄李公擇", "paragraphs": ["草書妙絕吾所兄，真書小低猶抗行。", "論文作詩俱不敵，看君談笑收降旌。", "去年逾月方出晝，爲君劇飲幾濡首。", "今年過我雖少留，寂寞陶潛方止酒。", "別時流涕攬君鬚，懸知此歡墮空虛。", "松下縱橫餘屐齒，門前轣轆想君車。", "怪君一身都是德，近之清潤淪肌骨。", "細思還有可恨時，不許藍橋見傾國。"]}