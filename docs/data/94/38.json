{"author": "蘇軾", "period": "宋", "type": "诗", "title": "聞公擇過雲龍張山人輒往從之公擇有詩戲用其韵", "paragraphs": ["我生固多憂，肉食嘗苦墨。", "軒然就一笑，猶得好飲力。", "聞君過雲龍，對酒兩靜默。", "急携清歌女，出郭及未昃。", "一歡難力致，邂逅有勝特。", "喧蜂集晚花，亂雀啅叢棘。", "山人樂此耳，寂寞誰侍側。", "何當求好人，聊使治要襋。", "使君自孤僨，此理誰相值。", "不如學養生，一氣服千息。"]}