{"author": "蘇軾", "period": "宋", "type": "诗", "title": "次韵秦觀秀才見贈秦與孫莘老李公擇甚熟將入京應舉", "paragraphs": ["夜光明月非所投，逢年遇合百無憂。", "將軍百戰竟不侯，伯郎一斗得凉州。", "翹關負重君無力，十年不入紛華域。", "故人坐上見君文，謂是古人吁莫測。", "新詩說盡萬物情，硬黄小字臨黄庭。", "故人已去君未到，空吟河畔草青青。", "誰謂他鄉各異縣，天遣君來破吾願。", "一聞君語識君心，短李髯孫眼中見。", "江湖放浪久全真，忽然一鳴驚倒人。", "縱橫所值無不可，知君不怕新書新。", "千金敝帚那堪換，我亦淹留豈長算。", "山中既未决同歸，我聊爾耳君其漫。"]}