{"author": "李之儀", "period": "宋", "type": "诗", "title": "累日氣候差暖梅花輒已弄色聊課童僕芟削培灌以助其發戲成小詩三首  其二", "paragraphs": ["邂逅梅花同作客，此理雖龜亦難食。", "道人無眼自超羣，定裏觀之想應得。", "爲惜花開將及時，枕上朝朝問天色。", "自是春工力尚堅，一向風頭來自北。", "昨夜雪深幾一尺，不覺起來欲跳躑。", "雪過春回固可期，聊與此花爲畛域。", "今朝舉頭消息別，物理人情原未坼。", "綠萼柔條宛相契，正色真香浄如拭。", "更煩妙語爲詮評，莫遣塵根迷夙昔。"]}