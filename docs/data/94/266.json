{"author": "黄裳", "period": "宋", "type": "诗", "title": "答仲時高軒小酌之什", "paragraphs": ["韓公浩浩樂文字，乃笑紅裙醉豪子。", "張侯切切務高潔，亦鄙雙鬟獻回雪。", "東野先生窮且愁，蚯蚓竅中煎百憂。", "北舍主人貧亦歡，典衣取酒更未闌。", "悲愁傷氣豈足尚，揀擇害道非所安。", "空色皆無適相遇，衮衮百年誰自苦。", "太平功業時可爲，萬丈虹蜺不須吐。", "一源湛湛吾忘情，四人毀譽浮漚生。"]}