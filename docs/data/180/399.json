{"author": "李綱", "period": "宋", "type": "诗", "title": "三月二十三日德音至容南恭聞駐蹕浙東王師屢捷虜騎遠遁是日得諸季書挈家寓饒之德興幸免驚擾忻忭之餘輙成口號", "paragraphs": ["紫泥黄耳到同時，家國無虞慰所思。", "飲馬天驕歸朔漠，安巢越鳥返南枝。", "休祥允恊靈棋卜，喜事何因乾鵲知。", "便可理装尋去路，攜家深赴鹿門期。"]}