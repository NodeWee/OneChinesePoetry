{"author": "李綱", "period": "宋", "type": "诗", "title": "季夏之初自安國遷南臺天寧寺依南山而面北暑氣尤盛暇日望山頂松林鬱然意必有異因穴垣鑿磴以造其上形勢坦平風日清美四顧山巒環合江潮往來景物不可模状月出林表清光更多夜久閴寂殆非塵世作古詩二十韻以紀其事奉呈巽達元仲", "paragraphs": ["旅泊不求安，小憇南臺宫。", "軒楹盡北鄉，盛暑墮甑中。", "開垣追微凉，山頂羅千松。", "煩襟忽破散，濯此萬里風。", "羣山遞環遶，雲物增奇峰。", "江潮信有期，來去初不窮。", "嘯詠得所托，幽禽亦玲瓏。", "青霞蔽落日，皎月生於東。", "清光入疏林，照我鬢髪鬆。", "壮年幾何時，倐忽成衰翁。", "願餐日月華，爲駐冰雪容。", "二子皆静者，翛然此相從。", "靈丹論祕訣，妙理談真空。", "兵戈滿寰瀛，此樂豈易逢。", "猶恨邇城市，時來車馬蹤。", "逝将選幽僻，誅茅寄蒙籠。", "灌溉荔支園，可敵萬户封。", "屋前修竹合，屋後流溪通。", "風月應更好，清歡永相同。", "稚川晚聞道，尚冀刀圭功。"]}