{"author": "李綱", "period": "宋", "type": "诗", "title": "艤舟泊頭鎮風雨中乘小舟行十餘里遵陸遊羅浮山寶積延祥寺", "paragraphs": ["神山失憑依，漂泊西南州。", "連峰蟠秀氣，作鎮蒼溟陬。", "世傳朱明洞，深秘未易求。", "夜半見赤日，光若金鼇浮。", "我來夏正中，川漲通行舟。", "弭櫂泊頭渚，遂作羅浮遊。", "山靈憫病暑，風雨爲變秋。", "雲開遠岫出，黛色散不收。", "籃輿陟翠微，頗得精廬幽。", "雅志惬丘壑，斯行豈人謀。", "愧煩五色雀，顧我鳴啁啾。", "寓目天水永，微茫見瀛洲。", "中原正雲擾，盗賊屯蠭蟊。", "而我臥雲海，歸途亦淹留。", "逝將憇真境，祕訣追前修。", "稚川不可見，得見野人不。"]}