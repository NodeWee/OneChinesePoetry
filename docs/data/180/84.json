{"author": "李綱", "period": "宋", "type": "诗", "title": "聞山東盜所謂丁一箭者擁數萬衆臨江破黄州官吏皆保武昌江湖間騷然未知備禦之策感而賦詩", "paragraphs": ["時危貴權謀，盜賊本王臣。", "招徠駕馭之，自足張吾軍。", "蠭蠆固有毒，犀象亦可馴。", "恩威儻得所，摩拊還其淳。", "光武制銅馬，曹公用黄巾。", "資其戰大敵，且以蘇良民。", "去年議招撫，乃以此義陳。", "置司未閲月，來者如屯雲。", "奈何力沮罷，坐使復紛紛。", "傳聞中原寇，鐵馬動成羣。", "虎兕出於柙，玉石同其焚。", "京輔困抄掠，遂及江湖濱。", "東南久平定，郡縣無城闉。", "天塹非不險，誰與守要津。", "古來重鎮地，控扼非其人。", "小敵已震懼，大者當何云。", "人謀自回遹，天意詎不仁。", "安得迴陽輝，一令四海春。"]}