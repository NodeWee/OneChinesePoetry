{"author": "李綱", "period": "宋", "type": "诗", "title": "再次韻崧老見和之作時傳春秋集傳又欲借易說故篇中及之", "paragraphs": ["胡塵暗中原，河洛皆穹廬。", "衣冠競南渡，故國靡復餘。", "襄陵大嶽裔，亦爾困征涂。", "顛沛不忘道，呻吟曳長裾。", "如公巨川舟，豈止清廟瑚。", "愧我正羈束，未能踵漢疏。", "幸然聲氣同，鳴鳯棲必梧。", "褰裳思琢磨，道阻不得俱。", "已從借麟經，更欲窺羲書。", "庶或晚聞道，洗心復其初。", "湘沅騷人鄉，蘭芷今豈無。", "回風搖蕙草，歎息空幽居。"]}