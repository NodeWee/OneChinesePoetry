{"author": "李綱", "period": "宋", "type": "诗", "title": "佛日杲禪師真贊", "paragraphs": ["聞佛日之名而未識其面，見佛日之相而不聞其言。", "心契神交，未識面可也。", "目擊道存，不聞言可也。", "如水中月，雖非實見，已有清凉之意。", "如獅子吼，雖未發聲，已有畏仰之心。", "自非真是，恁麽人辦得恁麽事。", "衆所推許，疇克爾耶。", "雖然，孤峰頂上訶佛罵祖，彼佛日也。", "一幅丹青默然無說，此佛日也。", "孰是孰非，必有明眼人能辨之者。", "咄！。"]}