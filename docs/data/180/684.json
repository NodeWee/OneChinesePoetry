{"author": "李綱", "period": "宋", "type": "诗", "title": "端禮知宗寵示水石六軸戲作此詩歸之", "paragraphs": ["閩溪盤屈七百里，贑水湍瀉十八灘。", "何人作此極變態，使我當暑毛骨寒。", "小山屹立奔猛裏，飛浪洶動巉巖間。", "喧豗似有雷霆響，回薄乍疑霜雪翻。", "枯槎石上盡堅瘦，蒼波噴浸尺度慳。", "畫工不復畫舟檝，意謂絕險無敢干。", "豈知操舟若神者，出沒濤瀨心甚閑。", "崎嶇世路更巇惡，返視此畫平而安。"]}