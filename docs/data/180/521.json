{"author": "李綱", "period": "宋", "type": "诗", "title": "自海外歸間關萬里經涉五載初抵家與諸季會飲成長句兼簡鄒德久昆仲", "paragraphs": ["楚氛未静狼烽起，翠華搖搖無定止。", "謀臣猛將如雲屯，坐視胡雛渡江水。", "我歸自南時正艱，繚絡間關萬餘里。", "問津處處皆戰塲，訪舊往往成新鬼。", "傷心不忍顧浙河，故園已在荆棘底。", "幸然家寓大江東，窈窕精廬山谷裏。", "當時百口還滿前，况復添丁長童稚。", "衣冠南渡多流離，骨肉無虞能有幾。", "生還已荷皇天慈，見汝更使清愁洗。", "夜闌秉燭疑夢中，破悲爲笑且歡喜。", "在原真赴鶺鴒難，玉樹還許蒹葭倚。", "眷言兄弟同友生，風雨雞鳴未云已。", "閩山深處是吾鄉，攜幼扶衰又將徙。", "安得廟社固根基，一使寰區盡蒙祉。"]}