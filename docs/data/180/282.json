{"author": "李綱", "period": "宋", "type": "诗", "title": "伏讀三月六日內禪詔書及傳將士牓檄慨王室之艱危憫生靈之塗炭悼前策之不從恨姦回之誤國感憤有作聊以述懷四首  其一", "paragraphs": ["憶昔廷諍駐蹕時，孤忠欲挽六龍飛。", "萊公謾有親征策，亞父空求骸骨歸。", "靈武中興形勢便，江都巡幸士心違。", "纍臣獨荷三朝眷，瘴海徒將血涕揮。"]}