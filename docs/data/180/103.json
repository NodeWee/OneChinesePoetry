{"author": "李綱", "period": "宋", "type": "诗", "title": "讀東坡和淵明貧士詩寄諸子姪云重九俯邇樽俎蕭然今余亦有此歎因次其韻將錄寄梁谿諸弟以發數千里一笑  其一", "paragraphs": ["迂疏得遠謫，漂泊將何依。", "區區一寸心，未報三春暉。", "歲月不我與，急景驚翻飛。", "方看社鷰來，又見霜鴻歸。", "寛恩尚廩祿，未迫寒與饑。", "荒山俯佳節，九月誠可悲。"]}