{"author": "李綱", "period": "宋", "type": "诗", "title": "余來湖外臨行與叔易奕而勝得銅爐製作精古愛之常置几案間感物懷人爲賦此詩", "paragraphs": ["古製精巧後莫擬，何年著此形模偉。", "狀爲神獸踐脩虺，蜿蜒脊脅奠厥趾。", "犀兕一角昂其鼻，胸腹空洞口哆侈。", "關機開闔如投匭，葭灰養火焚沈水。", "霏微牙吻煙雲起，提攜愛玩置燕几。", "慱山篆鼎詎可比，一枰何日刷前恥。", "滿軒風月人千里，清香一炷愁如洗。"]}