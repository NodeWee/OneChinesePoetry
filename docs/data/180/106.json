{"author": "李綱", "period": "宋", "type": "诗", "title": "讀東坡和淵明貧士詩寄諸子姪云重九俯邇樽俎蕭然今余亦有此歎因次其韻將錄寄梁谿諸弟以發數千里一笑  其四", "paragraphs": ["骯髒老張鎬，寂寞窮黔婁。", "古人日已遠，此意誰復酬。", "墨翟突不黔，仲尼轍環周。", "豈爲一身計，實懷四海憂。", "沮溺但躬耕，吾豈斯人儔。", "有酒且徑醉，無酒不必求。"]}