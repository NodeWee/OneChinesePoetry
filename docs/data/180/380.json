{"author": "李綱", "period": "宋", "type": "诗", "title": "客有言長沙軍變向伯恭能彈治規畫甚偉適得伯恭書亦道其事作韻語以寄之", "paragraphs": ["長沙舞袖僅可旋，今作巨鎮湖湘邊。", "驕兵夜探赤白丸，乘間竊發將嘯翾。", "不知向子有老拳，縛束健卒秖數言。", "翩如鳥雀擒鷹鸇，姦腰兇領汙龍泉。", "彈壓一境敢復喧，稚耋鼓舞喜欲顛。", "歸哺其飴甘晏眠，衆服壯略稱無前。", "我歸自南得之傳，頗欣祖生先着鞭。", "何不付與大將權，旍旗繽紛指雲燕。", "一鼓士氣如突煙，黠虜破膽心少悛。", "洒掃海內清戈鋋，使我衰病安廬田。"]}