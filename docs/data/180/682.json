{"author": "李綱", "period": "宋", "type": "诗", "title": "申伯叔易再和詩将有從吾言之意而仲輔作詩梗之以故未果復次前韻既助其決且戒勿與仲輔謀也", "paragraphs": ["嗟予於世誠左科，屏居門可設雀羅。", "弟昆相從有良友，静中所得亦復多。", "微言造理極壼奥，髙論蓋世驚嶫峨。", "含章懷美待時發，資質已妙猶鐫磨。", "明廷策士復古制，使我意氣如奔河。", "作詩勸自此途進，往駕巨舸凌長波。", "成功相期一戰霸，大敵禠魄皆投戈。", "篇章酬復未勇往，謙退将若斯文何。", "定從當以一語決，幸勿傍顧而言他。", "要須勿與少游議，政恐此志成蹉跎。"]}