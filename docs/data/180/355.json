{"author": "李綱", "period": "宋", "type": "诗", "title": "立春日龍化道中得家問諸季已挈家渡浙江如劍川又聞江西頗有羣盗嘯聚遂决意由五羊趨循惠潮陽假道閩中以歸偶成三篇時十二月十九日  其一", "paragraphs": ["東君又換一年春，迎我來從瘴海濱。", "已覺山川有佳氣，更詢道路得通津。", "欲尋勾漏丹砂令，與訪羅浮紫府人。", "清夢相符緣契合，便須脫屣謝埃塵。"]}