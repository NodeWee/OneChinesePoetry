{"author": "李綱", "period": "宋", "type": "诗", "title": "讀東坡和淵明貧士詩寄諸子姪云重九俯邇樽俎蕭然今余亦有此歎因次其韻將錄寄梁谿諸弟以發數千里一笑  其六", "paragraphs": ["自我去廊廟，遠舉如飛蓬。", "徇道敢懷祿，謀身殊未工。", "空餘耿耿心，不慚楚兩龔。", "幸然諸季賢，意氣與我同。", "何當恩聽歸，兵息道路通。", "却尋惠山路，杖策得相從。"]}