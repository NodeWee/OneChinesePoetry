{"author": "李綱", "period": "宋", "type": "诗", "title": "南渡次瓊管江山風物與海北不殊民居皆在檳榔木間黎人出市交易蠻衣椎髻語音兜離不可曉也因詢萬安相去猶五百里僻陋尤甚黄茅中草屋二百餘家資生之具一切無有道由生黎峒山往往剽刼行者必自文昌縣泛海得便風三日可達艱難至此不勝慨然賦詩二首紀土風志懷抱也  其二", "paragraphs": ["四郡環黎母，窮愁最萬安。", "峒氓能憫寇，瀧吏豈欺韓。", "草屋叢篁裏，孤城瘴海端。", "民居纔百數，道里尚艱難。", "徑陸憂生蜑，乘桴畏怒瀾。", "颶風能破膽，癘氣必摧肝。", "去死垂垂近，資生物物殫。", "舶來方得米，牢罄或無餐。", "樹芋充嘉饌，蠯蠃薦淺盤。", "蔞藤茶更苦，淡水酒仍酸。", "黎户花縵服，儒生椰子冠。", "檳榔資一醉，吉貝不知寒。", "何必從詹尹，無因詠考槃。", "失圖嗟罪大，得此荷恩寛。", "顧影同三友，談空不二觀。", "中州杳何在，猶共月團欒。"]}