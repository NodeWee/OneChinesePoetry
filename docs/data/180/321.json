{"author": "李綱", "period": "宋", "type": "诗", "title": "九日與宗之對酌懷梁谿諸季時菊花猶未結蘂於藥菓中得茱萸泛酒有饋山果海鮮者多素所不識賦詩見意二首  其一", "paragraphs": ["此身飄泊旅天涯，九日悽然客念家。", "且把紅醪嘗紫蟹，何須白髪對黄花。", "藥囊賴有茱萸實，茶銚頻煩薄荷芽。", "山果海鮮多不識，却須傳與北人誇。"]}