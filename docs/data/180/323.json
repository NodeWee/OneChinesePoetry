{"author": "李綱", "period": "宋", "type": "诗", "title": "嶠南僧罕遵戒律况向上事獨琮師隱居湖巖絕不至城市超然拔俗聞余來策杖見過與語可人知爲飽參衲子也詢其所見蓋嘗從長蘆了遊了居長蘆聚徒至千五百衆道價籍甚江淮間余雖不之識然聲氣相合心期自親嘗辱貽問今見琮益知了之門風孤峻真楷老兒孫也退處天台琮將浮海訪之因賦詩贈琮且簡了公異時得歸决須相随於石橋側可以握手一笑梁谿居士云", "paragraphs": ["萬里謫官來海嶠，眼中衲子見絕少。", "方袍圓頂動成羣，與俗不同秪其表。", "琮師乃是雷陽人，徧歷叢林參學飽。", "歸來卜築瘴海濱，十里湖光巖洞小。", "深居不復踏城市，宴坐惟知侣猿鳥。", "惠然過我意良勤，野鶴孤雲自輕矯。", "風姿已含蔬筍氣，語論更將藤葛繞。", "黄茅深處見松筠，使我囷箱欲傾倒。", "爲親聊復戀幽棲，訪舊終須乘漭渺。", "煩師飛錫過天台，爲問了公何法了。"]}