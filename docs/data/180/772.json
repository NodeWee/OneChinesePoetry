{"author": "李綱", "period": "宋", "type": "诗", "title": "冬至前六日奉陪舅氏燕集于張甥東齋泰孫侍坐舅甥四世同會豈易得也舅氏以詩見貺謹次韻成兩章拜呈并簡季弟二甥同賦  其二", "paragraphs": ["人間此會信非常，和氣薫然自滿堂。", "競酌芳樽同勸壽，正當愛日欲迎長。", "綵衣誦古如流水，華髪銜杯若沃湯。", "乘馬路車何以贈，渭陽元自是王陽。"]}