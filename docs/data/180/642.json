{"author": "李綱", "period": "宋", "type": "诗", "title": "余行次衡陽彈壓曹成七萬餘人出湖南境移師衡山降步諒二萬衆既入長沙次日即遣師降王進三千人於湘鄉縣七星寨復破王俊三千餘人於邵州其餘羣盜以次討定凡五萬餘選擇精銳得萬二千人分隸諸将境內遂安流移歸業上章復丐宫祠未報間聞有旨廢宣撫司及以言者罷去有感二首  其二", "paragraphs": ["大将呼來若小兒，片言罷去復何疑。", "才如頗牧猶遭譖，功似韓彭未免危。", "往事幾番萋菲織，孤忠惟賴聖明知。", "歸歟久得山林趣，丹荔青蕉正是時。"]}