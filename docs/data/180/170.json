{"author": "李綱", "period": "宋", "type": "诗", "title": "叔易得水晶筆格賦詩見寄因次其韻頃與叔易奕而勝得其銅獸鑪製度甚古攜行常置几案間今此格宜以贈遠與爐爲伴故卒章及之", "paragraphs": ["武夫惡文士，每見輒不喜。", "排紛須大劍，安用毛錐子。", "豈知管城翁，功閥著青史。", "羲之筆陣圖，善戰固其理。", "賢哉小謫仙，好古良有以。", "獨憐中書君，飄泊無定止。", "誰將素琅玕，實此錦綉篚。", "瑶山列羣峰，玉筍連厥趾。", "置君丘壑間，未覺形神滓。", "光聯玉蟾蜍，含凍共棐几。", "玲瓏小九華，一一名可指。", "作詩寄遠人，爲洗塵埃耳。", "秀句與珍玩，清絕那可擬。", "燦然珠玉間，尚許蒹葭倚。", "我生墮江湖，放浪謝簪縰。", "塵泓久寂寞，秃穎亦頽委。", "當爲千里贈，勿念一枰恥。", "配此古獸爐，縹緲孤煙起。"]}