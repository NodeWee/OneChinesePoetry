{"author": "李綱", "period": "宋", "type": "诗", "title": "讀東坡和淵明貧士詩寄諸子姪云重九俯邇樽俎蕭然今余亦有此歎因次其韻將錄寄梁谿諸弟以發數千里一笑  其二", "paragraphs": ["淒涼寓僧舍，寂寞坐松軒。", "雖辭萬鍾祿，尚未自灌園。", "仲尼猶在陳，我厨晨有煙。", "藜羮得一飽，滴露味自研。", "寒窗寫周易，更詠五千言。", "儒生真可笑，餓隱稱其賢。"]}