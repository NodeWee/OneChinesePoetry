{"author": "李綱", "period": "宋", "type": "诗", "title": "伏讀三月六日內禪詔書及傳將士牓檄慨王室之艱危憫生靈之塗炭悼前策之不從恨姦回之誤國感憤有作聊以述懷四首  其三", "paragraphs": ["歎息姦臣術已疏，謀身誤國竟何如。", "馬嵬不進楊釗死，關陜初臨元振除。", "王室威靈嗟索寞，蒼生環堵未安居。", "荒陬不見中原事，望斷東吳一紙書。"]}