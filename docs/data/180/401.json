{"author": "李綱", "period": "宋", "type": "诗", "title": "自容趨藤山路古松皆合抱百餘尺枝葉扶疏行人庇賴爲取松明者所刳剔因而摧傾十已六七良可惜也", "paragraphs": ["松林繚峻嶺，百尺森葱青。", "不知何年種，天矯亂龍形。", "濃陰翳修途，當暑有餘清。", "長風一披拂，時作波濤聲。", "如何錐刀徒，使爭爝火明。", "傷膚及肌骨，風雨因摧傾。", "顛倒委榛棘，氣象猶崢嶸。", "行人失庇賴，佇立空凝情。", "緬想栽培初，愛護如目睛。", "合抱始毫末，幾經霜露零。", "一日毀有餘，百年養不成。", "忍使易凋喪，此理真難評。", "憶昔陶士行，爲政有善經。", "擢禾與移柳，一一糾以刑。", "既往不及追，將來猶可懲。", "感動遂成章，庶幾知者聽。"]}