{"author": "李綱", "period": "宋", "type": "诗", "title": "自劍浦乘舟至水口溪流方漲備見湍激奔猛之状賦詩以紀其事", "paragraphs": ["避地適南土，捨車登葉舟。", "春溪渾带雨，霽石出如牛。", "詰曲知操妙，飄騰覺去遒。", "烟籠嵐翠滴，灘激浪花浮。", "亷利森排戟，盤回巧轉輈。", "輕生真可戒，快意且銷憂。", "灩澦過三峽，蓬壺訪十洲。", "平生志江海，暮景侣巢由。", "易象觀嘉遯，騷經賦遠遊。", "扁舟入吾手，此外更何求。"]}