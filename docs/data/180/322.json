{"author": "李綱", "period": "宋", "type": "诗", "title": "九日與宗之對酌懷梁谿諸季時菊花猶未結蘂於藥菓中得茱萸泛酒有饋山果海鮮者多素所不識賦詩見意二首  其二", "paragraphs": ["父子相随萬里餘，途窮端欲哭楊朱。", "三年客裏逢佳節，九日罇前念友于。", "海上及秋吟蟋蟀，鬢邊何日插茱萸。", "吾生老矣謀身拙，歎息乾坤一腐儒。"]}