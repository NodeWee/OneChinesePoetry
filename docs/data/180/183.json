{"author": "李綱", "period": "宋", "type": "诗", "title": "趙叔𩅿運判見示宣和御畫二軸其一馬舉足奮迅將起其一兔正面踞地齧草皆絕去筆墨畦徑間意態如生精妙入神伏觀歎息感慨因賦詩二篇以贊揚宸翰且叙小臣悽憤之情云 馬", "paragraphs": ["宣和天廐多清新，肉鬃汗血皆翔麟。", "圉人牽來赤墀下，宸筆落紙親傳神。", "非行非立非馳逐，獨寫騰身前舉足。", "展沙奮迅欲嘶風，驤首驂驔初噴玉。", "流雲飛電五花驄，庭前榻上雙真龍。", "始知韓幹畫多肉，坐使冀北羣皆空。", "鑾輿遠狩龍荒外，八駿瑤池杳何詣。", "空留此馬落人間，感憤暗灑纍臣涕。"]}