{"author": "李綱", "period": "宋", "type": "诗", "title": "立春日龍化道中得家問諸季已挈家渡浙江如劍川又聞江西頗有羣盗嘯聚遂决意由五羊趨循惠潮陽假道閩中以歸偶成三篇時十二月十九日  其二", "paragraphs": ["遠信來時嶺嶠春，浮家已在浙江濱。", "更傳贑水方虞寇，須向閩山與問津。", "萬里歸來尋樂土，千巖好去作閒人。", "干戈未息中原暗，悵望關河胡馬塵。"]}