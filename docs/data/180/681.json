{"author": "李綱", "period": "宋", "type": "诗", "title": "申伯和篇舉叔易自代叔詩復推申伯要之二子皆當由此科取重名於世恨吾資妄髙不得偕二子鳴躍其間復次前韻以兼勉之", "paragraphs": ["古來豪傑收殊科，眇然鸞鳳亦可羅。", "漢唐選舉最爲盛，我宋得士良已多。", "危言切論動天壤，陸離劍佩冠巍峨。", "至今凛凛有生氣，豈與草木同銷磨。", "自從罷舉樂軟美，馴致黠虜窺關河。", "翠華兩宫狩沙漠，疊鼓萬里翻鯨波。", "睿明感憤復舊制，欲起士氣寧兵戈。", "多材好學如二子，辭此其奈制舉何。", "青錢萬選當萬中，善射不復言公他。", "勉將忠讜助休運，嗟我老矣真蹉跎。"]}