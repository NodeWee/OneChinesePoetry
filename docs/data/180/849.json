{"author": "綦崇禮", "period": "宋", "type": "诗", "title": "德升尚書出示歲除用韋蘇州韻前後二篇及兩郎屬和粲然盈軸賞歎之餘有感於中亦輙次韻書山居一時事  其一", "paragraphs": ["寒宵送徂歲，青燈照華髪。", "天時自代謝，人事更治忽。", "聖朝今中興，正朔幾書月。", "未作故鄉歸，又見新花發。", "稚女巧娛予，剪綵粧風物。", "一釂婪尾觴，頺然百憂歇。"]}