{"author": "李綱", "period": "宋", "type": "诗", "title": "讀東坡和淵明貧士詩寄諸子姪云重九俯邇樽俎蕭然今余亦有此歎因次其韻將錄寄梁谿諸弟以發數千里一笑  其五", "paragraphs": ["佳晨迫九日，旅食寓江干。", "頗同謫僊人，漂泊來銅官。", "樽俎何蕭條，菊蘂漸可餐。", "回風吹青松，慘慘歲將寒。", "但有杯中物，不愧簞瓢顔。", "一觴復一詠，明月窺禪關。"]}