{"author": "李綱", "period": "宋", "type": "诗", "title": "霜降木落獨松柏蒼然顔色愈好因和淵明榮木篇以見意", "paragraphs": ["采采榮木，春華于兹。", "及爾素秋，風霜瘁之。", "寒暑代謝，榮枯有時。", "改柯易葉，翩其隕而。", "蒼蒼松柏，擢榦蟠根。", "風霜雖厲，秀色長存。", "君子進德，以道爲門。", "歲寒時艱，節義彌敦。", "惟天於余，賦此拙陋。", "材不趨新，學惟求舊。", "黽勉夙夜，其何能富。", "屢冒艱危，內省不疚。", "先公有訓，豈敢失墜。", "敬慎威儀，聖言是畏。", "鉛刀雖鈍，駑馬希驥。", "一割之功，十駕而至。"]}