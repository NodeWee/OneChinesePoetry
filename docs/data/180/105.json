{"author": "李綱", "period": "宋", "type": "诗", "title": "讀東坡和淵明貧士詩寄諸子姪云重九俯邇樽俎蕭然今余亦有此歎因次其韻將錄寄梁谿諸弟以發數千里一笑  其三", "paragraphs": ["何以寫我意，寄之朱絲琴。", "鍾期久已死，千古無知音。", "棄置不復彈，調家難繹尋。", "東籬採青蘂，濁酒聊孤斟。", "千駟所不顧，一斗誠可欽。", "陶然又復醉，誰識淵明心。"]}