{"author": "李綱", "period": "宋", "type": "诗", "title": "次地角場以瘡瘍不果謁伏波廟俾宗之攝祭期以二十五日渡海一卜即吉夜半乘潮解桴星月燦然風便波平詰旦已達瓊管東坡謂斯遊奇絕冠平生非虚語也作二詩紀之  其二", "paragraphs": ["夜半乘潮雲海中，伏波肯借一帆風。", "滿天星月光鋩碎，匝海波濤氣象雄。", "大舶憑陵真漭渺，寸心感格在精忠。", "老坡去後何人繼，奇絕斯遊只我同。"]}