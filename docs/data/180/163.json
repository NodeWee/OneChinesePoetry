{"author": "李綱", "period": "宋", "type": "诗", "title": "余來湖外家問不通者累月因和淵明停雲篇以遣懷", "paragraphs": ["上天停雲，以陰以雨。", "我之懷矣，川路修阻。", "田園將蕪，幼稚誰撫。", "鴈信來遲，鶴立以佇。", "凄其以風，零雨其濛。", "自去梁谿，爰止西江。", "一室蕭然，臥于北窗。", "塊獨處此，人誰我從。", "豈無軒裳，誰適爲榮。", "人之爲人，亦以有情。", "亂離瘼矣，棄家遐征。", "知我如此，不如無生。", "今夕何夕，鵲嫋庭柯。", "載植其尾，迭相鳴和。", "發書占之，遠問爲多。", "兆而未至，懷哉若何。"]}