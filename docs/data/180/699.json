{"author": "李綱", "period": "宋", "type": "诗", "title": "諸季邀德久申伯同遊鼓山靈源洞僕以病不果往賦詩見意", "paragraphs": ["靈源韞秀異，傑出閩粤間。", "神功謝鐫鑿，妙境森回環。", "曲磴下窈窕，髙巖上孱顔。", "松蘿互蔭翳，正暑生清寒。", "路轉人寂寂，泉飛澗潺潺。", "乘髙望雲海，天末波濤翻。", "偉哉宇宙中，有此氣象寛。", "諸子雅好遊，蠟屐履山樊。", "佳客來自遠，復共一日歡。", "而我抱衰疾，屏居方杜關。", "豈不樂山水，宴坐心不闌。", "神遊八極表，目寓無髦蠻。", "塊視衆嶽小，杯看五湖慳。", "矧兹几案物，安用勞躋攀。", "登臨務得雋，無乃見一斑。", "作詩調諸子，醉語不可刪。", "秋風動林壑，凍雨洗塵寰。", "新涼至萬里，濃翠浮千山。", "白雲出何心，飛鳥倦自還。", "興盡盍遄返，勝遊宜勿殫。"]}