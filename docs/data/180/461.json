{"author": "李綱", "period": "宋", "type": "诗", "title": "夜霽天象明潤仰觀有感成一百韻時歲在斗熒惑在氐微甚辰鎮陵犯於翼軫間夜半斗杓轉占帝座未明台星尚拆云", "paragraphs": ["昊穹運宸極，示人文燦然。", "萬象森布列，七曜紛迴還。", "體物具六擾，面朝别三垣。", "德隆乃循軌，政錯因失躔。", "日月有薄蝕，星辰或相挻。", "暈適與佩玦，精祲光屬聮。", "災祥本人致，銷弭術在焉。", "譬猶五藏病，察色推其原。", "詎有使之者，一氣兆所先。", "應病投藥石，厥疾尚可痊。", "恬不加料理，瞑眩知何緣。", "愈病當以藥，弭災當以言。", "苦言逆人耳，龜筴窮根源。", "甘言悅人意，無乃有後艱。", "虚心行正說，天道咫尺間。", "太戊正厥事，桑穀反爲妍。", "宋景知愛民，法星退亦遄。", "精誠所感格，應效猶衡權。", "堯舜曰欽若，七政齊璣璿。", "周公戒成王，敬德享歷年。", "奈何後世士，導使不畏天。", "爲子傲厥考，獲罪安禱旃。", "論議肈熙豐，猷爲終政宣。", "皇天豈無意，儆戒良拳拳。", "長星踰萬丈，赤氣夜繽紛。", "是爲兵革祥，厥異古未聞。", "臺諫既鉗舌，太史亦諱論。", "事始初破睦，釁成繼開燕。", "至今爲厲階，禍難相連延。", "迨于靖康初，儲皇御乾坤。", "胡雛遽犯順，鐵騎凌天閽。", "雖含恭儉姿，顧乏英偉臣。", "邪正相雜揉，盈庭事紛紜。", "機會一朝失，安危自茲分。", "愚儒不遠慮，賊退已安眠。", "豈無繞朝策，誰著祖生鞭。", "彗孛掃紫微，急怒如戈鋋。", "諛臣秘其事，猶欲飾以文。", "踰月始避殿，何以應乎乾。", "黠虜再稱兵，東都滿旌旜。", "金湯失險固，豺虎肆噬吞。", "八駿狩沙漠，神州遂崩奔。", "坐令鴟梟徒，盗據黄屋尊。", "上帝眷明德，中興屬吾君。", "建炎繼大統，威令赫以新。", "四海望膏澤，攘戎拯斯民。", "光明日初出，照燭窮天淵。", "陰雲忽蔽塞，寰宇陡蒙昏。", "迄今四寒暑，天變何其繁。", "日中有黑子，翩若鷰雀翻。", "赤氛環斗樞，黑祲如突煙。", "三台日離拆，帝座亦屢遷。", "連年盛夏寒，雨霖日聮綿。", "昨宵偶晴霽，仰視青霄端。", "五緯失躔次，熒惑僅如錢。", "太白揚其輝，入鎮光相聯。", "災變不虚發，天心尚周旋。", "岌然國勢蹙，人謀益迴邅。", "飄騰寇驕横，搏逐踰鷹鸇。", "前年蹂關陜，殺氣摩東川。", "去年破山東，輕騎犯淮壖。", "今年擾江湖，深寇台與温。", "東南幾藩府，接境遭劉虔。", "將帥望風遁，巨賊摩其肩。", "屠戮到稚乳，焚燒無尺椽。", "翠華亦飄蕩，泛海御樓船。", "士卒頗携貮，誰與守四邊。", "內變不能弭，何以禦外患。", "哀哉烝黎心，戴宋何其堅。", "肝腦塗草野，不忍負國恩。", "乃知祖宗德，滲漉深淵泉。", "如何廊廟謀，略不加矜憐。", "堂堂藝祖業，揮斥極八埏。", "誰陳退避策，一一欲棄捐。", "兒戲失兩河，甘心喪中原。", "雖爲東南行，初不治籬藩。", "東晉有江左，保守百餘年。", "問誰居腹心，王導與謝安。", "强藩總重兵，控扼摧兇姦。", "坐待天下定，此理恐太漫。", "胡不法光武，奮起由空拳。", "勞身馬上治，介冑被霑汗。", "履危救民死，國祚乃復傳。", "正如大厦傾，扶持極艱難。", "一日葺一日，舊業儻可全。", "略不事撐拄，摧壓何由完。", "厥今誰股肱，前轍或未悛。", "尚容狐鼠輩，寢廟恣穴穿。", "但爲一身謀，真若蟻慕羶。", "風雨正凌暴，不顧棟宇顛。", "宵人用必危，范子何其賢。", "嗟我素愚拙，三朝荷陶甄。", "愧無徙薪策，徒有燋頭愆。", "罪大幸不死，歸途極洄沿。", "廢食念宗社，傷心痛元元。", "不知狂言發，感憤成此篇。", "何當採詩人，爲致冕旒前。", "雖膺斧鉞誅，暝目無所寃。", "史鰌以尸諫，一語不敢煩。", "君臣同修德，庶可迴蒼圓。"]}