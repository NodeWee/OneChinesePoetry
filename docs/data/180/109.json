{"author": "李綱", "period": "宋", "type": "诗", "title": "讀東坡和淵明貧士詩寄諸子姪云重九俯邇樽俎蕭然今余亦有此歎因次其韻將錄寄梁谿諸弟以發數千里一笑  其七", "paragraphs": ["我家梁谿上，夢墮江湖州。", "塊處無與語，誰復爲朋儔。", "遠懷作重陽，置酒臨清流。", "插花獨我少，感物增離憂。", "我亦事杯杓，阿宗相獻酬。", "欲寄一枝菊，川途方阻脩。"]}