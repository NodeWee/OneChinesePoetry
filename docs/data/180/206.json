{"author": "李綱", "period": "宋", "type": "诗", "title": "食蟹", "paragraphs": ["平生最愛梁谿居，溪頭紫蟹幾尺餘。", "持矛被甲意頗横，霜後直欲陵於菟。", "端然秉炬可攻取，束縳健者歸庖厨。", "雙螯如臂自可飽，滿腹膏液凝紅酥。", "每傾新釀爲一醉，風味竊疑他所無。", "那知謪墮荒山裏，乃有此物供臞儒。", "客云來自九江郡，分以餉我良勤渠。", "輪囷初喜入盤饌，郭索想見行泥塗。", "西風江岸蘆葦枯，下田粳稻香且腴。", "朝魁把穟屢蛻殻，宜爾怪偉胸中都。", "內黄疏封何足道，左手相持真可娛。", "流膏斫雪快一嚼，不復悵望思東吳。"]}