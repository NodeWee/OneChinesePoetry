{"author": "李綱", "period": "宋", "type": "诗", "title": "後重九半月菊始開因思東坡言菊花開日即重陽取酒爲之一醉遂和淵明已酉歲九月九日之作", "paragraphs": ["地偏菊開晚，乃在秋冬交。", "霜中色艷艷，肯逐蓬艾凋。", "感此節物殊，爲爾再登髙。", "玉觴泛金英，舉酒望層霄。", "雲氣有佳色，此豈瞪發勞。", "世態互陵滅，冰炭方凝焦。", "不如醉後眠，意味真陶陶。", "何論飲而壽，且以樂此朝。"]}