{"author": "李綱", "period": "宋", "type": "诗", "title": "周元仲來自湖外傳示崧老贈東林珪三友篇讀之慨然因次其韻", "paragraphs": ["粲粲襄陵翁，大嶽九世孫。", "文章老益奇，於道見本原。", "我生植艱虞，慘澹風霾昏。", "挽翁共出力，一廓扶桑暾。", "芬馥蓺蘭芷，神姦伐蛟黿。", "此志竟蕭條，相顧聲爲吞。", "遠遊負深釁，行偏西南坤。", "憶昨遇江上，攜手廬山樊。", "林間接軟語，窮盡興衰根。", "三年隔瘴海，豈謂我尚存。", "何嘗知棗梨，頗亦聞風旛。", "讀翁三友篇，雅契久彌敦。", "江南盜雲擾，崛起巢與温。", "翁今渺安在，猶滯脩水源。", "我病寄閩嶺，栖息僧家園。", "百念悉灰冷，窺見易象渾。", "區區不自量，信筆箋微言。", "逝将從翁遊，淬礪刪其繁。", "三聖邈已遠，萬古同所尊。", "何當進此道，對坐虚明軒。"]}