{"author": "李綱", "period": "宋", "type": "诗", "title": "華容西二十許里有墨山即離騷所謂玄石也山有大雲寺寺有雲母泉甘芳潔清大旱不竭唐李華有詩序之甚詳其末云華貶杭州司公恩復左補闕次于岳陽江山延望思與髙賢共飲雲母之泉躬耕墨山之下敢違朝命以詢私欲秋風露寒洞庭微波一聞猿聲不覺涕下況支離多病年甫始衰願餌藥扶壽以究無生之學事乖志負火爇余心三復其言而悲之因次其韻", "paragraphs": ["霜風振古林，肅肅有異聲。", "我登玄石山，適此氛祲清。", "散策步山巔，僧廬窈而精。", "石磴盡雲母，晶熒璨瑶英。", "涓涓幽谷泉，玉色凄芳馨。", "飲者得難老，沈疴體皆平。", "乃知泉源美，本自山川靈。", "沈吟遐叔詩，此其浪得名。", "肺腑久塵埃，於焉吸清泠。", "玉池艷生肥，潄濯歸黄庭。", "却思陸子泉，厥味可弟兄。", "白首困飄泊，丹心竟何成。", "鼓枻渡瀟湘，曳裾拂荆衡。", "回頭故山遠，愴怳若爲情。", "區區金石堅，正賴日月明。", "卷舒隨用舍，未覺殊虧盈。", "風髙洞庭波，雲瞑蘭芷城。", "餌藥扶始衰，究心學無生。", "庶幾甫知命，寸田不廢耕。"]}