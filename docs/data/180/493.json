{"author": "李綱", "period": "宋", "type": "诗", "title": "自梅趣汀行小路墝確危甚六月十一日宿金沙寺", "paragraphs": ["觸熱過梅川，墝嶅鳥道邊。", "林深晴有霧，土曠晝稀煙。", "略彴横溪小，籃輿礙石偏。", "亂蟬鳴翳薈，疊澗瀉潺湲。", "閩嶺雖近止，江鄉猶渺然。", "何曾愁瘴癘，秪是怯危顛。", "借問勞行役，何如穏晏眠。", "遭時正艱棘，賦分自迴邅。", "已幸生還里，寧辭險著鞭。", "夜凉棲野寺，相對月嬋娟。"]}