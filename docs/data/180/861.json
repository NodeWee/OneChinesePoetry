{"author": "綦崇禮", "period": "宋", "type": "诗", "title": "蒙成大亨分送紫蘇且以前書有戲謔語垂示解嘲輙次元韻", "paragraphs": ["先生昔爲吏，敏政便劇繁。", "利刅無錯節，大邑如烹鮮。", "民曹與廷尉，衆紛常裕然。", "胡爲棄九卿，歲晚來灌園。", "分陰在所惜，寸地不忍閑。", "草木苟有用，豈憚遠移根。", "從來憂世心，中懷百慮煎。", "栽梅期鼎實，無取寒花妍。", "植竹待威鳯，肯羡冥鴻騫。", "此志未云遂，亦足留風烟。", "山泉釀賢聖，艶曲聼嬋娟。", "引酌梅竹下，醉臥雲峰前。", "何以解其酲，玉笋捧甌圓。", "香泛紫蘇飲，醒心清可憐。", "洗滌麴糵昏，還觀神明全。", "先生得此物，手種當春天。", "耘培供採掇，內熱常得痊。", "云何失滋茂，無乃人力愆。", "因疑課督功，多稼移大田。", "循例猶見分，乞隣問東阡。", "不耐作戲語，解嘲來巨篇。", "珠玉隱光彩，入城驚市廛。", "風霜已落木，洞户宜垂氈。", "何當擁爐夜，一樽同笑言。"]}