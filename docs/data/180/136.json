{"author": "李綱", "period": "宋", "type": "诗", "title": "余築室梁谿之上三年而後成手植花木甚衆遭值世故未嘗得安居其間歲暮羈旅慨然念之因和淵明時運詩以見意", "paragraphs": ["卜宅梁谿，成非一朝。", "面山枕岡，遠市近郊。", "脩竹茂林，翠連烟霄。", "松桂吐香，杞菊長苗。", "旁臨清流，塵纓可濯。", "小閣崷然，九峰遠瞩。", "豈無華宇，於我自足。", "兄弟塤箎，於焉相樂。", "春服既成，如浴乎沂。", "風乎舞雩，詠嘯而歸。", "自我離羣，潛然涕揮。", "拊心念舊，電往莫追。", "今夕何夕，夢還我廬。", "稚子候門，兩髪髧如。", "携幼入室，濁酒傾壺。", "慨我寤歎，誰復如余。"]}