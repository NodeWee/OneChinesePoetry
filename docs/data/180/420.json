{"author": "李綱", "period": "宋", "type": "诗", "title": "自晉康順流六十里有山巉然臨江下有巖洞可容千人軒豁平坦景幽邃石罅間滴泉厥味甘冽因目之曰玉乳巖賦詩以紀其事", "paragraphs": ["鼓柁下端溪，停橈登嶻嶭。", "呀然巖洞開，儼若棟宇設。", "千夫可還揖，放步靡凹凸。", "玲瓏四壁間，一一幢旆列。", "誰令胚渾初，凝結有罅缺。", "當年補天手，不顧山石裂。", "鐫鑱餘舊痕，瑣碎委環玦。", "五峰近龍淵，無乃通貝闕。", "試求玉函書，何異探禹穴。", "涓涓乳泉滴，燦燦冰玉潔。", "清聲落嵌竇，自中琴筑節。", "嘗之味甘芳，滌我肺腑熱。", "瓊漿笑裴航，石髄謝王烈。", "嶠南瘴癘鄉，有此雲腴冽。", "青葱松桂陰，景物助幽絕。", "豈無會心人，來遊共旌别。", "題詩製佳名，聊以紀歲月。", "碧落遥相望，千里未磨滅。"]}