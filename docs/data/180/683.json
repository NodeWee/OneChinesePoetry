{"author": "李綱", "period": "宋", "type": "诗", "title": "詩三往復而二子之意猶未決吾知之矣復次前韻以闢之", "paragraphs": ["僊家佛氏各有科，所舉淨土與大羅。", "癡人妄想到其處，堅守丹鼎翻貝多。", "胸中有此一念故，積慮便作層冰峨。", "超然了達無閡者，應物不磷誰憂磨。", "叔兮愛仙事爐竈，擬驂鸞鶴翔雲河。", "錢子貪佛爲藏轉，欲以一月分千波。", "乃将世故與陳說，坐使談笑尋干戈。", "願君捨遠聊自近，濟世不曰如之何。", "我方衰病臥江海，駭俗頗似哀駘他。", "驊騮見鞭行甚速，期子自策勿蹉跎。"]}