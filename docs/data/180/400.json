{"author": "李綱", "period": "宋", "type": "诗", "title": "四月六日離容南陸行趨藤山路崎嶇然夾道皆松陰山俺田家景物類閩中殊可喜也賦古風一篇", "paragraphs": ["孟夏草木長，清陰散扶疏。", "葱籠竹樹間，石磴蟠縈紆。", "嗟我事行役，彌年困征途。", "及兹理歸鞍，敢復論崎嶇。", "深谷四無景，髙巖倚天衢。", "稍從平川行，遂得田家居。", "籬落静窈窕，桑麻鬱紛敷。", "新秧綠映水，鷄犬鳴相呼。", "中原暗鋒鏑，胡馬方長驅。", "此豈桃花源，幽深了如無。", "逝將適閩嶺，買田自耕鋤。", "結廬亂山中，聊以全妻孥。"]}