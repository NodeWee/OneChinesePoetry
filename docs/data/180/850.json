{"author": "綦崇禮", "period": "宋", "type": "诗", "title": "德升尚書出示歲除用韋蘇州韻前後二篇及兩郎屬和粲然盈軸賞歎之餘有感於中亦輙次韻書山居一時事  其二", "paragraphs": ["兒童喜時節，老大悲齒髪。", "流光難把玩，百年如倐忽。", "夜燈猶故歲，晨燎已端月。", "回首名宦途，常虞駭機發。", "今來對青山，安坐見春物。", "得失孰多少，且使寸心歇。"]}