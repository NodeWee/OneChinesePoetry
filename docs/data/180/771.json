{"author": "李綱", "period": "宋", "type": "诗", "title": "冬至前六日奉陪舅氏燕集于張甥東齋泰孫侍坐舅甥四世同會豈易得也舅氏以詩見貺謹次韻成兩章拜呈并簡季弟二甥同賦  其一", "paragraphs": ["舅甥髙會共稱觴，四世于今在一堂。", "眉壽康寧由德厚，慶流深遠本源長。", "但将直道師周孔，豈有嘉猷助禹湯。", "提誨勤勤何以報，願言殊祉集新陽。"]}