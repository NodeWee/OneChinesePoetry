{"author": "李綱", "period": "宋", "type": "诗", "title": "許崧老賦三友篇以遺東林珪禪師余嘗次韻和之未幾余被命宣撫荆廣崧老復以詩來曾未一歲間聞吳元中薨于柳崧老東歸薨于虔余方罷帥事屏居長樂珪禪師自江西見過閲篋中得崧老二詩相與讀之愴然因復追和其韻 次孫字韻古風", "paragraphs": ["胡塵暗神州，寶玦悲王孫。", "六龍轉淮海，荆棘生中原。", "時危賴耆俊，引手開霧昏。", "廓清天宇間，復見咸池暾。", "跨海斬長鯨，驅石駕鼉黿。", "悼心失良策，至今聲尚吞。", "二公直以方，象在六二坤。", "英英鸞鵠姿，超然脫籠樊。", "才雄一世表，學貫萬象根。", "皇天不憗遺，三友獨我存。", "去歲適湖湘，戈甲照旗旛。", "龍城得吳書，心契久益敦。", "襄陵寓營道，詩句來清溫。", "回頭失良友，誰能詰其源。", "我老臥江海，病鶴栖荒園。", "娛心嶺白雲，濯足溪流渾。", "幽人幸見過，握手得晤言。", "從來心地法，半偈已覺繁。", "願磨習氣垢，坐覿出世尊。", "喟彼泉下人，何由復軒軒。"]}