{"author": "李綱", "period": "宋", "type": "诗", "title": "翁士特見示山字韻詩兩篇復次前韻寄之  其二", "paragraphs": ["踏徧江南土，來遊湖外山。", "地卑驚鵩鳥，天遠憶龍顔。", "淮海屯貔虎，戈矛雜珮環。", "馳心萬里外，回首五雲間。", "颯沓方多故，飄零且未還。", "桃源期可問，鐵鎖悵難攀。", "霜重丹楓落，江清錦石斑。", "夢餘驚蟻垤，爭極歎蝸蠻。", "且隱重重几，深藏若若綸。", "江籬紛掩苒，湘竹暈斒斕。", "水國黿鼉横，琳宫日月閒。", "親朋未相棄，莫使鴈書艱。"]}