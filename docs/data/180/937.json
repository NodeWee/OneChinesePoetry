{"author": "黄龜年", "period": "宋", "type": "诗", "title": "寶陀山觀音贊", "paragraphs": ["稽首寶陀山，觀音大菩薩。", "三十二妙應，垂福於人天。", "慧日廓圓明，隱微無不照。", "我等由宿植，於菩薩有緣。", "曩善一毫端，菩薩悉能鑒。", "今茲一何幸，聯檣來寶山。", "淑景德惠風，滄海如鑑凈。", "朝發東秦岸，須臾達蓮宮。", "僧飯洗鉢時，相與瞻遠嶠。", "□□跨巨浪，側足骨毛□。", "自念塵坌身，得伴清凈侶。", "同聲諷密語，復念我師名。", "注目渴慈光，忽覩紫金相。", "崆峒石窟上，宴坐自在容。", "雲霧不蔽虧，跪禮得良久。", "偕來無老稚，咸識應現尊。", "讚嘆且忻懼，得所未曾有。", "我念現前衆，中多大福人。", "久新迎我師，所禱如響應。", "爲我懺衆惡，遂亦見如來。", "同辦起心香，復陳一日供。", "倘以昔善積，獲此大吉禎。", "願敦未來因，永託如來記。", "浮生如夢幻，孰處放教生。", "戒殺多素羞，廣閱如來藏。", "分陰實可惜，棲遲必山林。", "料理般若舟，長想菩提岸。", "羣生迷苦海，拯援使知津。", "共發向上心，無□同佛會。"]}