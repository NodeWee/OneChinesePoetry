{"author": "李綱", "period": "宋", "type": "诗", "title": "翁士特見示山字韻詩兩篇復次前韻寄之  其一", "paragraphs": ["未展垂天翼，聊尋避地山。", "寶坊資小隱，綵服奉慈顔。", "鄉邑兵戈滿，軒窗紫翠環。", "遥知排遣處，祗在倡酬間。", "離索嗟時久，詩篇喜使還。", "故情尤覺重，佳句不容攀。", "灑落吳牋濕，韜藏古錦斑。", "開緘驚璀璨，逼耳聽綿蠻。", "陋質塵黄閤，髙材困綠綸。", "青衿同婉孌，華髪悵斒斕。", "顧我方遐棄，如公豈久閒。", "何須歎飄泊，吾道屬多艱。"]}