{"author": "李綱", "period": "宋", "type": "诗", "title": "趙叔𩅿運判見示宣和御畫二軸其一馬舉足奮迅將起其一兔正面踞地齧草皆絕去筆墨畦徑間意態如生精妙入神伏觀歎息感慨因賦詩二篇以贊揚宸翰且叙小臣悽憤之情云 兔", "paragraphs": ["草枯霜落秋風髙，中山之兔初長毫。", "天姿狡健雅善走，韓盧宋鵲紛騰逃。", "帝居深沉九重裏，何自得此山林意。", "枯荄咀嚼如有聲，缺口長須聳雙耳。", "宣和天子儲聦明，天縱將聖尤多能。", "萬機閒暇戲染翰，作此東郭髦鬅鬙。", "胡塵漠漠暗沙磧，屬車一去無消息。", "安得壮士東擒胡，雞鳴問寢還龍德。"]}