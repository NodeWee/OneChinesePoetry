{"author": "李綱", "period": "宋", "type": "诗", "title": "自鵝城乘舟至河源風雨日作江流湍激以寸步進感歎有作", "paragraphs": ["榜舟泝迴溪，夏潦適川漲。", "驚湍激怒瀾，怪石立異狀。", "篙師巧爲計，巨細施石上。", "譟呼集衆力，進寸退尋丈。", "峥嶸三數峰，竟日不離望。", "乃知勢不便，智力未足仗。", "我行極江海，幸免魚腹葬。", "書生妙言辭，過謂神所相。", "及茲困溝瀆，更覺水石壯。", "翻思泛滄溟，千里纔一餉。", "豈惟小中州，端欲簉崑閬。", "斯遊不可忘，臨風默惆悵。"]}