{"author": "李綱", "period": "宋", "type": "诗", "title": "伏讀三月六日內禪詔書及傳將士牓檄慨王室之艱危憫生靈之塗炭悼前策之不從恨姦回之誤國感憤有作聊以述懷四首  其四", "paragraphs": ["建炎虛席待經綸，恩賜宸章寶墨新。", "學際天人何敢爾，忠開金石庶當仁。", "孔明得主規模壯，陸贄離朝謗讟頻。", "今日追思慚至意，御書重執淚盈巾。"]}