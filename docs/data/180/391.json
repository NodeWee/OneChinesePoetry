{"author": "李綱", "period": "宋", "type": "诗", "title": "自學校之制廢而戎馬之患興州縣長民者不復以教育爲意獨容南鼎新郡庠招徕生徒絃誦之聲不輟誠可嘉歎所建講堂爲名之曰育材輙成五言十韻", "paragraphs": ["治世崇儒術，膠庠寓屬臨。", "自從馳羽檄，誰復念青衿。", "賢守來南紀，宏規肇泮林。", "飛翬開講廡，鼓篋拂書蟫。", "采藻繡江水，仰髙都嶠岑。", "潛消戎馬氣，初習雅歌音。", "洙泗道非遠，張姜賢至今。", "栽培成楚梓，追琢見南金。", "常衮閩風變，文翁蜀化深。", "願言遊學者，勉副育材心。"]}