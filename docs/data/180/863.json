{"author": "綦崇禮", "period": "宋", "type": "诗", "title": "用晦顯謨近出長篇德升尚書遂已賡和輙牽鄙思以繼二公之後兼簡行之待制", "paragraphs": ["赤城自昔佳山水，遊宦何曾論道里。", "朅來五載著閑身，天假衰年幸如此。", "偶逢人面即成親，信美那知非我里。", "相從晚得世家賢，風流未泯典刑全。", "豫章杞梓雜蘭玉，向來人物常推先。", "一門卿相有三四，功名並列青瑶鎸。", "憔悴祗今餘此老，北闕薦書誰復草。", "忘懷驟喜肝膽傾，學道故宜容鬢好。", "江湖歷走到海濱，可怕鯨波風浩浩。", "平時所寶非瓊瑰，生涯都付瓶與罍。", "客至輙留盡歡適，玉山不覺欹崔嵬。", "醒來默坐參佛祖，餘酲宿障隨驅排。", "衡門我亦棲遲久，却視華途慚俊茂。", "山中麋鹿會同羣，客裏妻奴得相守。", "感君向我意甚真，杯酒招邀惟恐後。", "往還况此足親知，清談雅集每忘疲。", "尚書舊信心如水，京兆猶傳政不私。", "共尋泉石豈無伴，却上雲霄知有基。", "顧我終焉奚所欲，一丘一壑志願足。", "勝遊非遠閑日多，秋節正凉新酒熟。", "東州西縣君何求，請解行包停去躅。"]}