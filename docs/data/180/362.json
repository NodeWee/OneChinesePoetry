{"author": "李綱", "period": "宋", "type": "诗", "title": "寓瓊山遠華館一夕夢遊山間小堂松竹環合有道士坐堂上誦李太白送人遊桃源序中有良田名池竹果森然三十六洞别爲一天之語覺而異之今假道容惠當遊勾漏都嶠白石羅浮皆洞天也豈神者先告將有所遇耶賦詩以紀之", "paragraphs": ["神清遂仙遊，境寂恣遐躅。", "羽人入我夢，軒户靄松竹。", "髙吟謫仙文，逸韻響金玉。", "覺來殘燈熒，倘怳猶在目。", "歸途歷容惠，問津非素卜。", "將遊四洞天，就彼白雲宿。", "豈無葛稚川，妙論資灌沃。", "試求龍虎丹，一使鬢毛綠。", "斯言儻可珍，長揖謝浮俗。", "却笑昌黎翁，强項寧詰曲。"]}