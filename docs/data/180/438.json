{"author": "李綱", "period": "宋", "type": "诗", "title": "自延祥寺行五里至冲虚觀月出林巒之表景物幽勝坐遺履軒望麻姑峰秉燭觀稚川丹竈", "paragraphs": ["葛翁令勾漏，晚入羅浮山。", "丹成尸解去，遺跡猶班班。", "當年薪水人，亦得刀圭殘。", "至今有遇者，綠髪長童顔。", "嗟我慕遐躅，冒暑窮躋攀。", "叩門日已落，月出青雲間。", "深院人寂寂，飛泉澗潺潺。", "松風入琴軫，桂露零星壇。", "坐觀麻姑峰，聳翠凝煙鬟。", "更呼老道士，月夜談玄關。", "清景難久駐，忽忽恨言還。", "却迷桃源路，歎息空塵寰。", "兵革未休息，世故方艱難。", "脫身事幽討，此志不可刪。", "未能騎長鯨，聊復乘兩班。", "來尋巖間竈，更鍊飛霞丹。"]}