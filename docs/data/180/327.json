{"author": "李綱", "period": "宋", "type": "诗", "title": "次地角場以瘡瘍不果謁伏波廟俾宗之攝祭期以二十五日渡海一卜即吉夜半乘潮解桴星月燦然風便波平詰旦已達瓊管東坡謂斯遊奇絕冠平生非虚語也作二詩紀之  其一", "paragraphs": ["威信昭然漢兩公，舊於青史揖英風。", "戈船下瀨勳猷壯，馬革裹尸心膽雄。", "顧我迂疏成遠謫，賴神正直鑒孤忠。", "病軀阻造祠庭下，幽顯雖殊此意同。"]}