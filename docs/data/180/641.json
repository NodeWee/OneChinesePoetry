{"author": "李綱", "period": "宋", "type": "诗", "title": "余行次衡陽彈壓曹成七萬餘人出湖南境移師衡山降步諒二萬衆既入長沙次日即遣師降王進三千人於湘鄉縣七星寨復破王俊三千餘人於邵州其餘羣盜以次討定凡五萬餘選擇精銳得萬二千人分隸諸将境內遂安流移歸業上章復丐宫祠未報間聞有旨廢宣撫司及以言者罷去有感二首  其一", "paragraphs": ["起廢無因許退藏，報恩欲效短中長。", "固知吉甫無張仲，猶冀文侯知樂羊。", "破賊功名嗟寂寞，吞燕志氣已淒涼。", "春鴻秋鷰空來往，昭氏成虧可兩忘。"]}