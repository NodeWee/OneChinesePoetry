{"author": "張鎡", "period": "宋", "type": "诗", "title": "程堯仲以楊秘監所贈詩見示因走筆次韻約觀園中桂花", "paragraphs": ["我家城中煙雲鄉，秋風晴日千桂香。", "交遊半是漁樵郎，門前水深通潮江。", "和詩到此推硯牘，必不能教鬼神哭。", "何如且向桂花中，快瀉鵝黄入杯玉。", "去年試君當夏初，知君直氣非狂夫。", "平生批龍編虎鬚，千言萬言長短書。", "誠齋許人以文字，須待其人有餘味。", "君今莫問且速來，不醉明朝花滿地。"]}