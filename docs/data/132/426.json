{"author": "張鎡", "period": "宋", "type": "诗", "title": "榜書軒曰景白以爐香事樂天像因題律詩六韻其上", "paragraphs": ["賢如文正及文忠，迂叟東坡盡學公。", "自願人才雖太遠，仰希閒樂或相同。", "墅邱寺觀遊須遍，臺榭舟橋樂未窮。", "酩酊酒拚猶欠量，平夷詩效竟無功。", "子遲髮白如先約，官達名高定不逢。", "頼有香山類東剎，西方內院各心空。"]}