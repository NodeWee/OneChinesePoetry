{"author": "張鎡", "period": "宋", "type": "诗", "title": "衰疾幾半月梅事已空杏花亦爛熳矣忽往一觀成古詩三十韵", "paragraphs": ["年前約園梅，梅開主人病。", "初英僅一窺，旋遭風雨橫。", "瑰奇耻浪設，收卷歸盡浄。", "追攀夢中事，詎復形嘯詠。", "連朝得暄晴，疾勢頓除摒。", "池西杏盈坡，芬菲想繁競。", "巾車試移轍，遠睇已輝映。", "披莊尺許足，領意豈煩更。", "亭亭喜余顧，笑粲若相迎。", "瑞錦圍坐幛，晹晶滿空鏡。", "疇知自心法，本匪生化柄。", "實虛總一體，曾何有衰盛。", "斯言忌輕拈，或能惹譏諍。", "尪孱阻劇賞，得句漫枯硬。", "非無戀勝交，倉卒費延請。", "浮生只堪樂，疎慵矧天性。", "能消屐幾䩫，盍早謀究竟。", "當年莘野叟，偶爾應三聘。", "後人循自售，例投俗眼輕。", "嗟予亦蒙愧，行矣關郡政。", "零丁門戶責，姑塞先世命。", "隨群畫紙末，觸目但癡𥋇。", "事功畧何禆，趍進徒伺偵。", "樸愚頼堅守，齪齪矜細行。", "南湖水清兮，魚鳥爭戲泳。", "相親兩逾載，情分猶季孟。", "邇來似嫌浼，引退如避穽。", "花邊主林神，料亦捐愛敬。", "偷閑兩旬慳，酬應就忙併。", "速拚醉眠休，人扶那用倩。"]}