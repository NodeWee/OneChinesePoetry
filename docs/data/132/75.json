{"author": "張鎡", "period": "宋", "type": "诗", "title": "張郎中尤少卿相繼過訪未果往謝先成古詩寄呈", "paragraphs": ["高標無過張戶部，督賦文移多似雨。", "侵晨徑造夢蝶床，冷坐譚詩捐俗語。", "博聞無過尤少卿，議禮辨析紛如爭。", "破午遠到煨芋室，抵掌談事非今情。", "夢蝶床前何所有，一盞朮湯聊代酒。", "煨芋室中殊可憐，半椀草茶不直錢。", "登車出門尚回盼，隣媼巷童驚走看。", "雪寒水際正蕭條，安得騶呼連改觀。", "世上塵勞忙若鑽，想欲跳身脫羈絆。", "只堪告訴向梅花，我是梅花千樹伴。", "春風不覺園中換，刺字交馳煩則亂。", "狂歌愈見野人真，巨筆掀空合有神。"]}