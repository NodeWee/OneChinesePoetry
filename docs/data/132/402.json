{"author": "張鎡", "period": "宋", "type": "诗", "title": "遊南山普寧院院中止有數僧別立堂處村僕幾百人號帥翁道友分執薪水負戴掃除苴補之役暇即乞米贍衆溪南二里許名石口聞冬時梅花甚多", "paragraphs": ["入港晴蕪遠際山，鷺羣翻處綠迴環。", "林隈隠寺僧慵出，橋底通船客正閒。", "乍喜身心俱寂靜，足憐名相惑愚頑。", "興闌猶約寒梅發，月下來觀側近灣。"]}