{"author": "俞烈", "period": "宋", "type": "诗", "title": "題凈梵院清虛堂", "paragraphs": ["天清蠶麥餘，綠結桃李實。", "老僧詩銜袖，過我語言質。", "懷山意先行，如病夢芝朮。", "去□才一舍，鞭策不終日。", "堂筵新結束，空洞無長物。", "風來舞翠杉，土暖榮病橘。", "欲行意先清，舌評驥不及。", "何由解鞍卧，夜枕雨瀟瑟。", "泉清韵磬遠，林樾琅玕密。", "杯寒續飛斟，煙繼香遶室。", "談玄契參同，酒旨妙真一。", "懷新辜雅趣，意懶□健筆。", "亦如罷參僧，野禪縛枯律。"]}