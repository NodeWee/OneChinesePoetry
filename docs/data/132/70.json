{"author": "張鎡", "period": "宋", "type": "诗", "title": "石首春魚梅魚三物形狀如一而大小不同爾因賦長篇", "paragraphs": ["遐陬編戶居海濱，不但生涯仰蝦蟹。", "煮鹽成雪雪成堆，清曝羣魚趨市賣。", "其間石首最得名，隨潮百萬鼙鼓聲。", "長艫巨艑鬭截取，急逐風便來王城。", "頭中有物從何得，精衛含冤口拋石。", "此魚腹小不容舟，只把石吞那患迮。", "錯將轉上泥丸宮，又疑當年潄石翁。", "臨流快嚥透入腦，化作鱗鬣金巃嵷。", "子孫詵詵仍亹亹，曰春曰梅俱可喜。", "醉鄉貪衒風味高，失身盤膾杯羹裏。", "先生趁晴携酒觴，柳色正似鵝兒黄。", "與渠豈暇考族譜，便結保社南湖傍。", "軟炊玉飯乘燕艇，撐對柴門亂花徑。", "併呼三子伴漁童，食肉諸公自時政。"]}