{"author": "張鎡", "period": "宋", "type": "诗", "title": "楊秘監爲余言初不識譚德稱國正因陸務觀書方知爲西蜀名士繼得秘監與國正唱和詩因次韻呈教", "paragraphs": ["人心懷感初因喜，感到極時還墮淚。", "亦猶雕琢用功深，自發詩中平淡意。", "更須絕處悟一回，方知迷夢喚醒采。", "今誰得此微妙法，誠齋四集新板開。", "我嘗讀之未盈卷，萬彙紛綸空裏轉。", "君不見嚴陵使君斂眉頭，清虛山水吟兩秋。", "又不見國學先生離文句，變現佛魔麾總去。", "相逢三翁同肺腸，江西吳蜀如一鄉。", "只憐我似臭革囊，任翁薰染終難香。"]}