{"author": "何耕", "period": "宋", "type": "诗", "title": "正月二十七日侍二老人出萬里橋游寶歷寺謁五丈天王至合江亭登小舟往來江中日晚出舟憩卧柳亭以歸記所見", "paragraphs": ["城中少樂事，日日走塵土。", "因循嘉節過，春物遽如許。", "駕言遊近郊，及此新過雨。", "梨花雪飄零，麥脚浪掀舞。", "傷心梅已葉，慰眼杏初吐。", "荒凉入古寺，迢遞行兩廡。", "耽耽巨入閣，擐甲碩且武。", "出門詣支徑，信馬踏江滸。", "小舟呼未至，危亭憩方午。", "長江渺無際，遠岫明可數。", "舟中更奇絕，一視隘天宇。", "深流風浩蕩，淺岸石齟齬。", "水鳬貞自適，修竹不知主。", "摇摇打魚艇，丁丁造船斧。", "林疎見官道，路轉失前浦。", "奇觀非一狀，四面皆可取。", "斗酒不妄傾，佳處輒自舉。", "杯盤漸狼藉，野䔩旋燒煮。", "夷猶興未盡，落日挂村塢。", "歸塗繞城隈，醉眼迷處所。", "卧柳久知名，敗屋費撐拄。", "輕盈楚宮樣，何事腰傴僂。", "臨風發浩歎，空響答人語。", "吾親俱老矣，君羹未嘗覩。", "聊爲半日樂，少慰一生苦。", "餘年願長健，綵服看兒女。", "此外吾何求，窮通任天與。"]}