{"author": "喻良能", "period": "宋", "type": "诗", "title": "二月二十四日楊廷秀郎中諸友約遊西湖余以小疾不至分韻得子字", "paragraphs": ["都城西頭二月尾，湖水平堤縠紋起。", "南北山光罨畫中，淺深草色裙腰裏。", "羣仙領客泛艅艎，黄帽劈波驚鰋鯉。", "中流劇談聞兩岸，闔坐題詩動盈紙。", "如澠自足醉朋從，餘瀝猶能霑走史。", "當年曲水迹已陳，此日渼陂歡莫擬。", "蹇予小疾獨不至，詩伯索詩殊未已。", "筆已老矣何能爲，但誦西湖比西子。"]}