{"author": "何耕", "period": "宋", "type": "诗", "title": "普通山距府東十數里青州禪師洪果道場也自龍華歸過之棟宇頹落僧徒鄙野良爲可惜是夜雨大作因書所聞所見爲長韻", "paragraphs": ["錦城之東山培塿，突起伽藍壓山口。", "入門氣象頗不凡，在昔規模定非苟。", "黄絹碑詞著眼看，青州老衲知名久。", "自披榛逕結茅屋，不剪霜華散蓬首。", "市門有女捧巾盥，衣裓無花生穢垢。", "至今一轉鶺鴒語，散作諸方獅子吼。", "祖燈寂寞何人繼，窣堵岧嶤惟鬼守。", "法席草長深沒膝，僧榻屋穿光見斗。", "似聞占籍多衍沃，合選名緇振頹朽。", "我來不覺三歎息，眼底盡空諸所有。", "自開主席埽塵坌，聊寄閑眠憩奔走。", "夢回中夜雨鳴檐，卧聽東風寒入牖。", "明朝散步轉山脊，好語相呼聞野叟。", "抽芒已見麥翻浪，搗麨懸知香滿手。", "須臾日影散林樾，絢練春光被花柳。", "僕夫催歸屢不應，景物殊佳寧忍負。", "出山騎馬更躊躇，乘暇應須重載酒。"]}