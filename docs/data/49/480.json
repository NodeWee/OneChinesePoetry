{"author": "喻良能", "period": "宋", "type": "诗", "title": "勿言魯酒薄爲史端叔作也端叔同寮於越未終更求奉中都祠歸丞相侍傍作是詩以送之", "paragraphs": ["同寮雖云多，交友未易結。", "臭味一小異，肝膽便楚越。", "君侯宰相子，風度何翩翩。", "四偕計吏貢，春銓復褎然。", "一見蓋爲傾，相逢豈在早。", "白髮與紅顔，論交非草草。", "君才若杞梓，真能世其家。", "顧我如駑駘，祇堪服鹽車。", "心情過中年，何翅數日惡。", "徑須釂一樽，勿言魯酒薄。"]}