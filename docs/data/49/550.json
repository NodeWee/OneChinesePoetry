{"author": "喻良能", "period": "宋", "type": "诗", "title": "王丞相生辰", "paragraphs": ["金華千仞摩穹蒼，雙溪迢迢碧流長。", "清淑之氣從風翔，霜縑霧縠不足當。", "真賢挺生金玉相，上擷屈豔薰班香。", "疇昔視草居明光，鴻文大冊壓常楊。", "既陞紫樞兵氣揚，運籌決勝如子房。", "鴻鈞一氣轉混茫，相吉崇璟何足方。", "直與夔龍爲雁行，烟火萬里俱耕桑。", "冠带百蠻走梯航，玉皇案前勤贊襄。", "坐令我宋如虞唐，中書事業殊未央。", "二十四考嗤汾陽，北堂西母壽而康。", "榮封大國富井疆，錦衣命服粲煌煌。", "麻姑一半鬢未霜，亭亭玉樹階蘭芳。", "徽獻凝操書道昌，向來王謝今祇王。", "十倍江左浩莫量，四海同詞祝壽觴。", "願公壽比赤松强，永作一柱扶明堂。"]}