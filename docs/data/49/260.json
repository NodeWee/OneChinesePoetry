{"author": "李遠", "period": "宋", "type": "诗", "title": "僕久客錢塘有吹笛月下者同旅聞之淒然皆有歸思屬令賦之", "paragraphs": ["柯亭之椽不復得，蘄州黄竹今尚存。", "蒼崖翠壁産脩榦，千頃蕭索烟雲昏。", "羌人眼力發天巧，長笛裁成鳳膺飽。", "老龍餘響出空星，欲噴炎天作秋曉。", "西湖夜寂涼風生，山頭一鉤新月明。", "商聲悽悲羽聲壯，行子忽忽難爲情。", "時無綠珠清音激皓齒，野王臨風三弄亦已矣。", "唯有愁端無古今，舉刀不斷東流水。", "深閨蘭燈照空牀，笛聲不如離恨長。", "曲終人散一惆悵，回首江山非故鄉。", "萬事浮雲過寥廓，且醉盃中琥珀薄。", "君不見玉管橫吹黄鶴樓，江城五月梅花落。"]}