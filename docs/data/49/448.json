{"author": "喻良能", "period": "宋", "type": "诗", "title": "近結茅屋數椽以可賦軒揭取子美可以賦新詩之義用沈約體賦詩一首", "paragraphs": ["安仁偃息處，之問讀書室。", "茅軒規昔人，聊可容吾膝。", "幽芳秀垣曲，翠篠蓊簷隙。", "松窗炯虛明，荆籬互疎密。", "淡月曉窺几，候蟲夕鳴壁。", "詩書後前陳，圖史左右秩。", "遐覽到三五，旁搜及堅白。", "一語偶有得，寸心欣自適。", "輪奐非所慕，茲焉頗放逸。", "淵明儻來過，真趣會能識。"]}