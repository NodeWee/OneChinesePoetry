{"author": "史堯弼", "period": "宋", "type": "诗", "title": "連州守王大寶元龜建雙溪閣於放生池上爲作詩以效頌祝", "paragraphs": ["二流西北來，東迤方茫洋。", "斗岸蒼石裂，突兀森塹防。", "邦伯此經始，華榱壓崇岡。", "下俯古泓碧，上粲新高堂。", "恭惟繞樞辰，朱旛照滄浪。", "銀刀决網散，摇漾涵恩光。", "冠劍擁呼舞，穉耋紛歡康。", "我亦歌且謠，請祝天無疆。", "緬思長淮北，忽焉惄中腸。", "餘黎尚網罟，割烹燎其湯。", "戢戢生理微，豈足膏銛鋩。", "吁嗟中道呼，西江誰爲揚。", "湟流去沄沄，佇立東南望。", "安能挽溟渤，一洗濡沫場。", "八荒共靈沼，四海爲濠梁。", "帝力爾何知，江湖永相忘。", "陛下千萬壽，樂愷未渠央。"]}