{"author": "史堯弼", "period": "宋", "type": "诗", "title": "醉卧至夜半半醒中若有所愧者聞空庭石渠流水㶁㶁清亮不覺心體頓舒醉卧俱失因賦其所感", "paragraphs": ["吾生少懽娛，遇酒增慨慷。", "殷床惟一眠，萬慮幾消亡。", "半夜還有覺，惕然喟中腸。", "世故何足道，誠恐此志荒。", "人生苦爲樂，我豈醒而狂。", "孰爲見在心，勿正能勿忘。", "涓涓石渠溜，起予者卜商。", "泠然落枕寒，解渴不待嘗。", "坐令肝肺間，一一流天漿。", "須臾四體喻，髮膚了無癢。", "夢覺與醉醒，忽落俱亡羊。", "流水去不舍，此心湛如常。", "恍疑奏簫韶，儀鳳碧雲翔。", "眷此聽愈淡，杳誰見其鄉。", "乃知天宇中，一氣同蒼凉。", "平明視渠水，非笙亦非簧。", "矢詩以自歌，濁清付滄浪。"]}