{"author": "喻良能", "period": "宋", "type": "诗", "title": "伏日陪府公侍御登四望亭分韻得四字", "paragraphs": ["危亭壓層城，是中有佳致。", "面面看江山，水雲自相媚。", "使君暇日登，火老金正穉。", "杯盤瑩無塵，笑語清有味。", "快風千里來，暑氣三舍避。", "賦詩紅蓮幕，煎茶白衣吏。", "詼諧想割肉，摇扇笑疼臂。", "樂事古云少，能并今有四。", "茲游峴山同，千古知姓字。", "吾輩亦何爲，雖駑猶附驥。"]}