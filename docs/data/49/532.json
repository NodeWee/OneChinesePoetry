{"author": "喻良能", "period": "宋", "type": "诗", "title": "四月二十九日坐直廬讀山谷效東坡作薄薄酒二章慨然有感追賦一首", "paragraphs": ["薄薄酒，勝獨醒。", "醜醜婦，勝鰥煢。", "笙歌鼎沸不須羨，松風滿耳自足聽。", "前遮後擁未必樂，邀月對影堪娛情。", "晚食有味可當肉，衡宇無災勝列屋。", "魯東門外聽鐘鼓，齊宣堂下狀觳觫。", "何如巢林一枝，飲河滿腹。", "水磑多至三十具，胡椒滿貯八百斛。", "何如濁酒一杯，彈琴一曲。", "子平爲富不如貧，子方稱賤能驕人。", "高明之家鬼可瞰，網射納稅官不嗔。", "中山醇醪醉千日，文君遠山致消渴。", "不如茆柴百錢可一斗，荆釵白頭長相守。"]}