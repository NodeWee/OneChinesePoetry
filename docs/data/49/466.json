{"author": "喻良能", "period": "宋", "type": "诗", "title": "侍御王公去饒饒之士民數千萬人遮道攀轅又相與斷城北橋以留之公不得已乃回城從間道遁去餘干主簿翁君畫斷橋圖作詩二十韻寄侍御求和侍御以和篇見示因次韻一首", "paragraphs": ["東嘉老先生，文字繼坡谷。", "治饒如京兆，三王豈其族。", "政成無一事，澹若處幽獨。", "追蹤古循吏，清浄非碌碌。", "每以坐嘯餘，時出陽春曲。", "風流化邦人，吟詠成國俗。", "乙酉秋七月，天地正炎燠。", "有詔帥夔門，引道不淹宿。", "境內聞公行，倉皇守牙纛。", "攀轅人填咽，遮道車擊轂。", "已去復挽回，出入成重複。", "橋斷蜂腰分，巷擁魚鱗矗。", "竟從間道去，復許誰追逐。", "子母若弟昆，相顧皆嚬蹙。", "吾父既往矣，疇能繼英躅。", "孟嘗附商船，千古垂簡牘。", "偷席廣文氈，使者爲標目。", "去思聞九重，盛事傳西蜀。", "先生美無度，推誠置人腹。", "畫圖照人間，斯民記恩育。"]}