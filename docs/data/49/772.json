{"author": "喻良能", "period": "宋", "type": "诗", "title": "游西源于白雲峰下煙霏霧靄間逢一女子縞裙翠袂玉雪可念同遊十有二人遂共酌酒于大石屏季直弟有詩因用其韻", "paragraphs": ["相携攝履響層巒，翠蔓蒼蘿著處攀。", "身在天台秋色裏，路經巫峽暮雲間。", "欲飛還住一仙子，似淡如濃雙遠山。", "笑盡一樽無處覓，斷腸霧鬢與風鬟。"]}