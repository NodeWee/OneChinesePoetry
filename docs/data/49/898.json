{"author": "喻良能", "period": "宋", "type": "诗", "title": "顯謨左司周公元吉將漕湖北一時名流賦詩餞行予與左司同出於詹事周公之門爲同門同居班列二年爲同朝同考類試於貢闈爲同寮三者既同契好彌篤於其行也作長句以送之", "paragraphs": ["微雲疎雨凉新秋，皇皇玉節摻不留。", "夫君不憚原隰險，聖主坐寬宵旰憂。", "巴音聊復祖行色，楚水恨不尾仙舟。", "籍籍預傳新漕輓，汗青未數富民侯。"]}