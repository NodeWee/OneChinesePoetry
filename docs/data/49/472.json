{"author": "喻良能", "period": "宋", "type": "诗", "title": "十月五日從兄四弟三姪侍太孺人賞菊亦好園以賞心樂事爲韻分得賞字", "paragraphs": ["霜天豁澄明，水日共清朗。", "西園足甘菊，歡言事幽賞。", "板輿奉慈顔，華發森少長。", "一笑喜團欒，千枝迷俯仰。", "黄英浥露繁，翠蔓緣籬上。", "雄蜂與雌蝶，採擷紛還往。", "逸興既中酣，佳致仍外奬。", "未多彭澤賢，不羨天隨廣。", "憶昔吏江東，王事困鞅掌。", "及今處閭里，暇日娛塏爽。", "殽酒雖不豐，獻酬非或强。", "分韻先阿連，作詩真技癢。"]}