{"author": "喻良能", "period": "宋", "type": "诗", "title": "參議李郎中惠示古律詩兩巨軸次韻首篇奉酬", "paragraphs": ["鄴中七雄迹既掃，謝樓夢斷池塘草。", "仙李詩人麻竹多，佳句唯傳杜陵老。", "省郎句法專後來，壓盡今世詩流才。", "并刀翦水有佳致，月中聚雪無纖埃。", "穿天出月餘四紀，捉月風流今不死。", "從教人售一杯水，自信筆挾風霜字。", "次山風味喚仍回，老文猶未磨蒼崖。", "收拾明珠百餘斛，寒光入夜闔復開。", "我得公詩興嘆慨，千古長留詩卷在。", "祇恐天官下取將，人間古貨今崖賣。"]}