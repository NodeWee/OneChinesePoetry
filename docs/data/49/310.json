{"author": "史堯弼", "period": "宋", "type": "诗", "title": "故仁壽簿張府君挽詩覽府君事狀見其居靖康國難時讀李晟傳慷慨不覺淚下衋然有感於中作詩哀之", "paragraphs": ["羊肸與鬷蔑，雅好非宿敦。", "携手遽升堂，一語不待煩。", "物理適相感，豈用疏戚論。", "夫君今則亡，遺言空復存。", "乃能使余悲，覽之涕瀾翻。", "曩在歲丙午，烽烟塞天閽。", "四溟波蕩沃，公方卧山樊。", "忽撫西平傳，憤悶神飛鶱。", "尚想繡帽翁，凜凜躬櫜鞬。", "指顧還兩都，筍簴安陵園。", "唐家有遺黎，不識金鼓喧。", "掩卷淚如迸，汗簡猶班痕。", "平時閭閻中，聊乘下澤轅。", "豈知中激烈，感慨在元元。", "斯言當余意，爲慟聲復吞。", "但聞神州地，晝暝煙塵昏。", "故老不可得，華屋今丘墦。", "九原儻作興，余欲重與論。"]}