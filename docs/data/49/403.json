{"author": "史堯弼", "period": "宋", "type": "诗", "title": "乙丑中秋與山僧數輩自虎邱靈巖泛太湖登洞庭東山曰翠峰望湖中羣山高下出沒如大圓鏡見百千萬億青螺髻然瑰瑋絕特蓋入眼未之見恨風作不能過西山睹林屋洞天之勝然已得其彷彿矣  其四", "paragraphs": ["孤峯直上散青眸，山峙西東浸碧流。", "弱水人言三萬里，是間我已到瀛洲。"]}