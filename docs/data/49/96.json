{"author": "何耕", "period": "宋", "type": "诗", "title": "暇日與陳楚材游四天王寺見五髻文殊畫像于廡下剝落可惜遂以告羅宗約參議遷之正法禪院俾長老惠公龕而祠之爲詩十四韻書其事", "paragraphs": ["陳侯招我古寺行，破椽老瓦煩支撐。", "丹青巨壁置廡下，大士五髻彯華纓。", "旁風上雨塵土集，意象落莫無光晶。", "近前諦視乃名筆，妙處不減本與瓊。", "惜哉此地非所託，走卒嘈雜兒童輕。", "西鄰塔廟頗雄偉，彌天老惠新主盟。", "撞鐘擊鼓飯千指，分坐豈無三尺楹。", "何人堪作不請友，參謀行解俱圓明。", "從容試以語二士，曰此甚易非難成。", "便從游戲出三昧，各借一臂相扶擎。", "騰空似赴遠公約，散花如入維摩城。", "都人改觀香火肅，雨淚膜拜爭投誠。", "主人更在好看客，永爲道伴終生平。", "莫言有我不須你，留取眉毛遮眼睛。"]}