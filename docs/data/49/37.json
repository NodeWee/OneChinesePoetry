{"author": "薛季宣", "period": "宋", "type": "诗", "title": "六月三夜夢觀某人詩什其書一章四絕蓋絕筆也走讀竟太一真人來告語青猿手裏得長書靜聞丹竈風中雨之句夢而默記之寤矣作詩導意", "paragraphs": ["多謝真人警夢書，青猿馴擾尚趦趄。", "任從爐鼎喧風雨，爭奈神明復古初。", "君樂鍊形咀丹火，我甘飲水灌園蔬。", "惟當敬佩終焉意，子欲無言致匪虛。"]}