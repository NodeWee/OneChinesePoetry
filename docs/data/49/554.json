{"author": "喻良能", "period": "宋", "type": "诗", "title": "二月二十一日何司業集客于張園玉牒給事命予賦詩紫微舍人左史舍人亦以見委因成七言十韻一首", "paragraphs": ["寒食初過天氣佳，帝城名園綠藏鴉。", "白綿紅雨互飄泊，鶑啼燕哢紛交加。", "司成領客當暇日，不惜醉臉生紅霞。", "坐中賓客皆賢豪，一一圭璧無纖瑕。", "夕郎風采照今古，封駁不貸姦與衺。", "紫微筆語妙天下，文鋒凜凜森莫邪。", "左史聲名動六合，豈特疇昔傳三巴。", "一朝櫻筍德星聚，離騷可奴玉可衙。", "蘭亭觴詠僅堪比，金谷歌舞徒能奢。", "我有一匹好東絹，誰爲作圖千古誇。"]}