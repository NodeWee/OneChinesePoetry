{"author": "喻良能", "period": "宋", "type": "诗", "title": "都丞李侍郎叔永和予小園二十六詩因成古風一首奉謝", "paragraphs": ["黄昏兀坐對疎竹，歘有寒光臨蔀屋。", "焚香發軸得新詩，炯炯驪珠二十六。", "三唐妙音久已斷，輞川麗藻今能續。", "報瓜何必枉瓊華，抵鵲奚須費明玉。", "韓豪蘇仙吁可畏，白俗元輕何足錄。", "從此磬湖三畝園，絕勝李愿一盤谷。"]}