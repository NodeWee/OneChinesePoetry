{"author": "彭汝礪", "period": "宋", "type": "诗", "title": "韓氏周宣王時爲侯嘗入覲而歸顯父餞之尹吉甫作誦今司空康國公既老元祐丁卯朝京師戊辰春還許天子賜燕某賦是詩", "paragraphs": ["在昔韓侯，受命有周。", "紹嗣禹功，以續祖考。", "韓侯入覲，玄衮介圭，有淑其旆。", "韓侯歸止，顯父是餞。", "籩豆有踐，奏鼓衎衎。", "韓侯燕喜，既多受祉。", "施于子孫，爲宋柄臣。", "有子且賢，長則上公。", "亦似前人，有赫厥庸。", "公老許田，載見式時。", "朝有大疑，公爲蓍龜。", "公去不留，天子是思。", "薄言維之，旟旐有輝。", "都人咸喜，祝之千歲。", "國有元老，邦家是頼。", "康公之德，寅亮孔碩。", "利澤在民，功在社稷。", "孰能詩之，以繼韓奕。", "誕發其聲，施于罔極。"]}