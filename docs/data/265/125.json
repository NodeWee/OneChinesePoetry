{"author": "彭汝礪", "period": "宋", "type": "诗", "title": "昨日餞趙教授行會飲秀楚堂晚徙櫻桃花下夜月上正夫設燭于花上光明焜燿昔所未見正夫因約賦詩", "paragraphs": ["夜凉月色清如水，天靜無風塵不起。", "移酒近花坐明月，畫燭橫斜插花裏。", "月寒燭艷花淡薄，意思相疑不相似。", "一下一高總能見，半白半紅渾可喜。", "時有幽香闇着人，更分疏影低臨水。", "密如雲霧即成陰，團作珠璣看結子。", "異時尚擬與君醉，景物更作今日比。", "富貴功名是底物，人生百年行樂耳。"]}