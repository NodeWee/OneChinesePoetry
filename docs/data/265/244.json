{"author": "彭汝礪", "period": "宋", "type": "诗", "title": "某偷惰不强日陷罪惡元忠哀憐惷愚未忍誅絕賜詩爲戒佩服弗忘韵險且長賡和未逮聊作短句以代負荆", "paragraphs": ["小人無遠慮，苟志懷與安。", "富貴本浮雲，百計圖一完。", "辰乎來之遲，玩弄如等閑。", "其不爲禽狄，不能分寸間。", "故人哀憐之，投以藥石言。", "伏讀夜達旦，顔汗肌骨寒。", "顧惟壯盛時，氣大力亦敦。", "泰山陟其顛，不見宇宙寬。", "蕩舟絕溟渤，獨自觀其瀾。", "老大不自强，喑嘿甘素餐。", "更欲盜恩榮，歸取妻子歡。", "自非仁人心，孰肯救此患。", "過惡苟容改，勿憚提耳煩。", "將大書諸紳，佩服永弗諼。"]}