{"author": "彭汝礪", "period": "宋", "type": "诗", "title": "劉生適中初業儒稍能文詞氣勇而不暴甚得鄉士人心連蹇不得志以醫游四方元祐七年來京師予與喬給事公權豐侍郎相之薦于朝入翰林爲醫官孫待制傳師帥渭辟以從予哀生之志未得而喜其得賢主人以歸也作是詩以送之", "paragraphs": ["短衣瘦馬去從軍，辛苦知君祇爲貧。", "絲綬戲拈五兩去，桂華志取一枝春。", "持書關內大丞相，寄語渭濱賢主人。", "種種別時雙鬢髮，蕭條今日總如銀。"]}