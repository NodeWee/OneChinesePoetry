{"author": "楊蟠", "period": "宋", "type": "诗", "title": "蟠雪夜登涌金樓遠望西山憶仲靈灑然有邁世之風因思山陰王徽之雪夜獨酌四望皎然徘徊詠左太沖招隠詩忽憶戴逵扁舟乘興余恨未能遂往聊寄此詩", "paragraphs": ["家占西湖島上雲，雪光月色更侵魂。", "興來爛漫心空老，詩罷蒼茫眼正昏。", "晉國衣冠何處覓，梁朝殿閣儼猶存。", "思君不及山陰夜，遥望青松聽雪猿。"]}