{"author": "彭汝礪", "period": "宋", "type": "诗", "title": "城東行事去李簡夫甚邇可以卜見而俱有往返之禁因戲爲歌馳寄", "paragraphs": ["故人咫尺水東頭，我欲見之心悠悠。", "有足欲往不自由，形骸靜對鶑花留。", "我思肥陵昔之游，雲霧密鎖城上樓。", "把酒待月生海陬，月到行午醉未休。", "濡須南池水中洲，脫帽散髮尋漁舟。", "夕陽扶欄持釣鈎，白蘋風起寒颼飀。", "別來紛紛幾春秋，彼此待盡棲林丘。", "滴淚落水東爭流，肺肝雖大不容憂。", "殘息乃復如懸疣，得官相望真如囚。", "李夫子，借使復得把酒與子飲，其樂還如昔時不。", "我今鬢髮已絲志已偷，力不能前鈍如牛。", "泡浪亦悟吾生浮，尚壯欲以華簪投。", "日月逐逐同傳郵，何用自與身爲矛。", "我歌草草子須酬，欲讀子歌銷我愁。"]}