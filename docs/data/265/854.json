{"author": "彭汝礪", "period": "宋", "type": "诗", "title": "昔在橫港西山與張季友儀父游相別各數年矣今冬邂逅于此相與飲酒道故舊甚樂因各爲詩以見所懷", "paragraphs": ["久別西山夜，每懷橫水春。", "珪璋元自合，手足更相親。", "頗笑曾參魯，尤知管仲貧。", "酒行脩水石，詩就寫松筠。", "薄宦分南北，浮生共屈伸。", "往來俱日月，出入見參辰。", "驛騎歸何晚，郵書寄稍頻。", "離羣初會面，話別故傷神。", "束縛隨時世，低徊喪本真。", "點衣塵土舊，侵鬢雪霜新。", "蝴蝶南華夢，芭蕉居士身。", "幾時江海去，相看老垂綸。"]}