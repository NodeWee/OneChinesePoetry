{"author": "何夢桂", "period": "宋", "type": "诗", "title": "昨日王德父何昭德回後曝背于庵後大山上甚樂因成數語效大山體亦皆寫景聊以寄似", "paragraphs": ["碧旻收雲兮，秋氣肅清。", "萬籟聲沉兮，秋日晶熒。", "青山崟崟兮，白石瑛瑛。", "麋鹿跂跂兮出高陵，野鳥活活兮兩岑對鳴。", "黄犍濕濕兮逐羝羣，或訛或寢兮于野于坰。", "吾忘吾獨兮，吾與禽獸兮爲鄰。", "違市朝兮不與世攖，利名不入兮寵辱忘驚。", "聊遺吾形兮放吾情，美背曝兮不可以遺君。", "時分吾席坐兮，採樵負苓。", "吾其徜徉乎此山以終吾生兮，其樂無央。"]}