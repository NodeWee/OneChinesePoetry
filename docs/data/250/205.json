{"author": "楊公遠", "period": "宋", "type": "诗", "title": "偶得李竹屋居士摘和靖先生梅詩四聯演成八韻句工而韻險似難繼和愧不自揣僭敢續貂珠玉在傍覺我形穢  其四", "paragraphs": ["水邊籬落忽橫枝，不受狂蜂浪蝶知。", "萬紫千紅俱寂寞，三花五蕊自新奇。", "風號浪湧連天起，雪作雲凝拂地垂。", "此景此時難著脚，輸渠耐冷立江湄。"]}