{"author": "何夢桂", "period": "宋", "type": "诗", "title": "有客曰孤梅訪予於易庵孤山之下與之坐夜未半孤月在天笑謂孤梅曰維此山與月與子是三孤者爲不孤矣因相與釃酒更誦逋仙疏影暗香之句聲滿天地酒酣又從而歌之歌曰", "paragraphs": ["蹇西山之孤竹兮，商周二君。", "藐三徑之孤松兮，晉宋一人。", "天地冰霜兮，木落歸根。", "遺萬物而獨立兮，吾梅兄其僅存。", "夫孤高不易抗兮，故多以落落而遭世之悶悶。", "孤潔不易保兮，故多以皎皎而受人之昏昏。", "惟湼而不緇兮，梅質之清。", "磨而不磷兮，梅操之貞。", "嗟梅之愛兮，曠世無聞。", "將梅有心兮，千古誰論。"]}