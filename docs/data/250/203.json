{"author": "楊公遠", "period": "宋", "type": "诗", "title": "偶得李竹屋居士摘和靖先生梅詩四聯演成八韻句工而韻險似難繼和愧不自揣僭敢續貂珠玉在傍覺我形穢  其二", "paragraphs": ["暗香浮動月黄昏，斗轉參橫月闖門。", "香一線通清曉夢，影千枝寫悄詩魂。", "荒寒老屋疎籬處，寂寞斷橋流水村。", "青女橫陳雞唱徹，懸知煙霧暝雲根。"]}