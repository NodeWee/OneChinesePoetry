{"author": "楊公遠", "period": "宋", "type": "诗", "title": "偶得李竹屋居士摘和靖先生梅詩四聯演成八韻句工而韻險似難繼和愧不自揣僭敢續貂珠玉在傍覺我形穢  其一", "paragraphs": ["疎影橫斜水清淺，冰容不比尋常見。", "若非采石謫仙魂，定是汨羅騷客面。", "鶴膝枝低俯鏡奩，鴨頭波靜澄江練。", "憑誰說與老孤山，敢續君詩君莫厭。"]}