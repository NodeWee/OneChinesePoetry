{"author": "楊公遠", "period": "宋", "type": "诗", "title": "偶得李竹屋居士摘和靖先生梅詩四聯演成八韻句工而韻險似難繼和愧不自揣僭敢續貂珠玉在傍覺我形穢  其三", "paragraphs": ["雪後園林纔半樹，支筇細認孤山路。", "雲頑未斂風更嚴，木凍且僵天欲莫。", "冷蕊依稀無處尋，清香髣髴暗中度。", "翻思立馬老坡翁，月上黄昏方得句。"]}