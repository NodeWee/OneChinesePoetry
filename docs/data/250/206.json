{"author": "楊公遠", "period": "宋", "type": "诗", "title": "偶得李竹屋居士摘和靖先生梅詩四聯演成八韻句工而韻險似難繼和愧不自揣僭敢續貂珠玉在傍覺我形穢  其五", "paragraphs": ["池水倒窺疎影動，任渠羌管吹三弄。", "碧波清淺浄無痕，老榦槎牙堅耐凍。", "花放羞同桃李場，香來偏惱詩人夢。", "當年曾醉老師雄，翠羽雙雙疑作鳳。"]}