{"author": "宋祁", "period": "宋", "type": "诗", "title": "仲夏愆雨穉苗告悴輒按先帝詔書繪龍請雨兼禱霍山淮瀆二祠戊寅蕆祀己卯獲雨謹成喜雨詩呈官屬", "paragraphs": ["盛夏挾驕陽，于以搆炎熯。", "歊塵坌天蓋，烈御煽雲漢。", "稻穎茁然秀，涸流不勝灌。", "田畯卹歲功，釋耒共愁歎。", "太守忝農使，閉閣重慚惋。", "曾是謬政綱，曾是濫囚犴。", "一食三失匕，冀亦思過半。", "馳祝訴羣望，願以身塞譴。", "先帝隠民癠，致和格靈變。", "圖龍著繪法，令甲布州縣。", "愚計不知出，奉行安敢慢。", "外日築層壇，丙夜封舒雁。", "奉匜再三跪，信辭靡虛薦。", "幸勿爲龍羞，敢不報神眷。", "翼日耿弗寐，徂野視宵奠。", "幽血粲靜蠲，執事便傳讚。", "薄誠蒙昭享，距躍私自忭。", "回車未及稅，雲油默焉徧。", "窮海遂涔涔，籠山茲漫漫。", "旱麓衆卉蘇，焦原暍氛散。", "寸苗蔚如揠，新波鱗欲渙。", "何意一溉窘，有望千箱衍。", "揆予乏嘉績，聖詔仰成憲。", "恤祀神罔恫，昏作人胥勸。", "抒藻拙言詞，竊用慰羣掾。"]}