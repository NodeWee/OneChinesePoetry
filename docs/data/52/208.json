{"author": "宋祁", "period": "宋", "type": "诗", "title": "正言田學士況書言上庠祭酒廳北軒予所種竹滋茂", "paragraphs": ["昔承上庠乏，蒔竹北堂軒。", "飭吏勤浸灌，冉冉榮孤根。", "日晏到官下，對賞忘塵喧。", "海月影宵戺，天風籟晨顛。", "去年主人斥，負謗爲淮藩。", "後來異好尚，欲諉不敢宣。", "何幸覯時哲，乃加封殖恩。", "千里走書驛，語竹遥相存。", "不才好冷局，異日期歸旋。", "千萬屏剪伐，勿令孤願言。"]}