{"author": "孫抗", "period": "宋", "type": "诗", "title": "峴山", "paragraphs": ["天下名山數南國，峴首首推襄漢域。", "前年假節使湖外，道出銅鞮一攀陟。", "檀溪西下烟雨繁，夢澤南迴雲霧織。", "絕壁頹巖畫障開，陽林雜蘤天光逼。", "飄然不減京臺樂，城闕弦歌野耕植。", "借問人心誰見思，雲來遠庇羊公德。", "乃知仁愛與山俱，奚用沈碑衒金刻。", "追詢耆舊訪祠宇，遲拜丹青紀聰直。", "佛藍神館鬰相望，獨此寂寥遺肸飾。", "欒公燕國戚藩佐，朱邑桐鄉嗇夫職。", "居民立社中詔嘉，撫舊勸來區淑慝。", "指期還臺首章奏，立使閟宮膋血食。", "半途得郡旋治中，迴睇鳳林空太息。", "仙郎作鎮未朞月，起廢補亡罄心力。", "凡予所欲塵黈聰，文符一一條其極。", "庚桑畏壘既禋薦，魯國靈光亦顛踣。", "由晉至今更幾秋，隼畫干旟熊伏軾。", "但矜□□□形勝，誰祀賢人思物色。", "公當□□乃□□，只□徊翔預倫□。", "漢波平遠山巍然，共仰羊王譽充□。"]}