{"author": "宋祁", "period": "宋", "type": "诗", "title": "蘭軒初成公退獨坐因念若得一怪石立于梅竹間以臨蘭上隔軒望之當差勝也然未嘗以語人沈吟之際適髯生歷階而上抱一石至規製雖不大而巉巖可喜欲得一書籍易之時予几上適有二書乃插架之重者即遣持去尋命小童置石軒南花木之精彩頓增數倍因作長句書以遺髯生聊志一時之偶然也", "paragraphs": ["竹石梅蘭號四清，藝蘭栽竹種梅成。", "一峰久矣思湖玉，三物居然闕友生。", "頼得髯參令我喜，飛來靈鷲遣人驚。", "小軒從此完無恨，急掃新詩爲發明。"]}