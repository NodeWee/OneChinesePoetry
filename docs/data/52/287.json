{"author": "宋祁", "period": "宋", "type": "诗", "title": "常山楊氏有二怪石奇險百狀田曹張中行家雒陽徧見都中諸家所得異石皆出此下予他日思之恐常人忽而不珍作詩以詫其處并邀中行伯逢同賦", "paragraphs": ["塊然兩奇石，譎怪狀難悉。", "千仞裂嵯峨，一氣與崷崒。", "四隅蘚剝膚，萬古雲漬骨。", "補餘天所委，隕罷星不沒。", "橫蒼對偃蹇，怒翠競騰突。", "神媼祕弗露，狂鼇抃而失。", "由茲落人宇，得用玩奇質。", "屹如不可轉，挺若無所屈。", "鬭虎攫餘痕，乖龍卧殘窟。", "撐掉壯士槊，奮立直臣笏。", "危頂烟夭矯，窄竇雷鬰律。", "濤頭縮不長，魖臂憤相捽。", "變現載靈牒，呵護費神物。", "窮陬苦陋庳，珍碧恐湮汩。", "各保堅䃭姿，以待封山日。"]}