{"author": "宋太宗", "period": "宋", "type": "诗", "title": "逍遥詠  其七", "paragraphs": ["乘雲駕鶴自西東，修鍊真人意氣雄。", "出離凡爲高見識，周旋道理遠懷通。", "愚迷盡說皆非實，解者方知事不空。", "宿業大都心外障，有緣歲月易成功。", "八風雷動遶炎洲，巨海波浪四畔流。", "鼠向此中毛骨異，布成將舊火燃休。", "白銀絳闕光霞麗，紫玉黄芝瑞氣浮。", "聖境山林人莫訝，延年皆是衆仙遊。"]}