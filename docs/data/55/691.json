{"author": "宋太宗", "period": "宋", "type": "诗", "title": "逍遥詠  其二", "paragraphs": ["逍遥理路達三清，非是尋常取次名。", "此語不宗凡見識，籠羅大象顯昭明。", "傍通照料周遮遠，異境凡從智慧生。", "言丈室中誰口默，真心傳受一般平。", "大道逢來是宿緣，終期定可訪真仙。", "山中修鍊非州郡，城裏無荒隠市鄽。", "祕術豈教容易得，幽深還許遞相傳。", "超凡入聖渾閑事，問取人間十洞天。"]}