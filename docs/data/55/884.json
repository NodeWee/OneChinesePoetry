{"author": "宋太宗", "period": "宋", "type": "诗", "title": "緣識  其一六", "paragraphs": ["善惡由人作，修心勿亂爲。", "邪求無實事，如影定相隨。", "妄想終成僞，行貪未可知。", "天生分異等，道德立尊卑。", "日月須明照，聲文垂大教。", "非言患不及，長順歸仁考。", "志廣來遐邇，忠臣持節操。", "腥膻戎自伏，洞達總機要。", "遂性減予憂，玄門境象幽。", "躬躬勤政理，化被遍恩流。", "省己光陰速，一春度一秋。", "輸他閑取靜，每藉更溫柔。", "智者審詳意，聾聽如夢寐。", "玄穹平覆載，種種乾坤惠。", "煩惱深無岸，量寬苞天地。", "眼前一切類，孰非孰爲是。"]}