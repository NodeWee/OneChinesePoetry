{"author": "宋太宗", "period": "宋", "type": "诗", "title": "緣識  其四六", "paragraphs": ["人心樂樂聚神州，秀麗煙霞勝十洲。", "細柳高來齊拂岸，飛鳬時下傍輕舟。", "風摇碧浪藏魚窟，園裏朱櫻滿樹頭。", "歌唱新聲雙揭調，花前別是一般流。", "揎衫整羽揩金鏃，圓月開弓射白鷗。", "雲與山連恒爲白，春生夏長莫知秋。", "三天得路迷仙府，百辟盈衢從冕旒。", "務本含靈皆自化，和平盛世縱遨遊。"]}