{"author": "張洎", "period": "宋", "type": "诗", "title": "暮春月內署書閣前海棠花盛開率爾七言八韻寄長卿諫議", "paragraphs": ["去歲海棠花發日，曾將詩句詠芳妍。", "今來花發春依舊，君已雄飛玉案前。", "驟隔清塵樞要地，獨攀紅蘂豔陽天。", "疏枝高映銀臺月，嫩葉低含綺閣烟。", "花落花開懷勝賞，春來春去感流年。", "清辭早綴巴人唱，妙翰猶緘蜀國牋。", "共仰壯圖方赫耳，自嗟衰鬢轉皤然。", "因憑鶑蝶傳消息，莫望蓬萊有病仙。"]}