{"author": "宋太宗", "period": "宋", "type": "诗", "title": "緣識  其二九", "paragraphs": ["月琴三柱四條水，圓魄移來混俗耳。", "自古從今清且奇，五音一弄驚神鬼。", "勾挑指下何纖細，傍觀側聽心先醉。", "胡茄十八笑思歸，悲風切切摇朱翠。", "鳳遊雲裏情蕩颺，不無蕭灑真高尚。", "寒暄聚散得馨香，奚爲絲竹兼歌唱。", "慢鏁朱弦急如雨，疑似春鶑相共語。", "莫憚辭勞用意彈，堪對鸞吟與鳳舞。"]}