{"author": "宋太宗", "period": "宋", "type": "诗", "title": "緣識  其四○", "paragraphs": ["若言筆法窮絕藝，書一字，至百字，八法從前亦非細。", "分間布白要審詳，濃淡均勻看可戲。", "一則一，二則二，消息蹤由無縱恣。", "紙爲陣，筆爲矟，將軍須是有謀略。", "墨要乾研清神思，點畫臨時要廓落。", "形勢奇狀似龍蛇，平頭大小宜斟酌。", "曲須曲，直須直，意氣方剛須雅飾。", "閑暇規矩有指歸，圓轉楷模堪法則。", "堪法則，有遲速，相鈎相連光熠目。", "古隸參雜故不拘，顛草縱橫似花蔟。", "偃仰莫把筆鋒挫，先須順䟐迴收左。", "經心健硬曉浮沈，鏗鏘啟發勿怠墮。", "研窮體象貌亦同，博學精微先賢播。", "化陰陽，勢出矣，藏頭護尾深有理。", "稟乎人性是常情，遞相映带可行止。", "遲澀飛動似玲瓏，慢引急牽如流水。", "上捺下挑猛如虎，蜂腰鶴膝不堪睹。", "壯士屈臂鳳皇飛，張弓發箭勝於弩。", "提撕祕思不可傳，常存形影勿孤露。", "勿孤露，誰別辨，義之平穩知深淺。", "自然觀察往還來，斗迴角立能駈遣。", "痾瘵纏身，溺水之禽。", "長似死蛇，短似蝦𢋙。", "古人最慎，愚蒙大忌，名爲不嘉。"]}