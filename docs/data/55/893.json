{"author": "宋太宗", "period": "宋", "type": "诗", "title": "緣識  其二五", "paragraphs": ["蔟蔟排弦聲流美，因風獨弄無宮徵。", "閑庭引思道情中，五音不入行人耳。", "仰望雲霄聽未足，何期到了不成曲。", "秋蟬夜噪素琴鳴，邊城角罷春水淥。", "高懸韻響聲來去，常深興寐無相阻。", "不類樂中得此名，圓月明時何自苦。", "凄清激節繁空影，日夜如流後天永。", "無窮之外更無窮，依傍羣弦方始品。"]}