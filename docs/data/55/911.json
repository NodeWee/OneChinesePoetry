{"author": "宋太宗", "period": "宋", "type": "诗", "title": "緣識  其四三", "paragraphs": ["河决洪波東南流迤邐，蒼生昏墊困其止。", "去年今歲豈遑安，勞我關心情不已。", "奔衡浩渺故無涯，十二州民皆憂水。", "諸般度議自裁之，乃出禁軍爲夫使。", "倍加慰諭願登先，悅隨容易能如此。", "大將聞命效駈馳，連夜侵晨順從理。", "未經月餘便成功，龍門一合士民喜。", "歡乎歡，忻斯睹，土木如山杵如雨。", "浪平變化盡爲空，力役忙忙無朝暮。", "錫賜錢與衣，遭災免稅租。", "皇天睠命八方同，惟德惟馨依是輔。"]}