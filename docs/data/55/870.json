{"author": "宋太宗", "period": "宋", "type": "诗", "title": "緣識  其二", "paragraphs": ["自家未達莫來看，解者衆生真是漢。", "世塗煩惱一齊休，修取菩提心不亂。", "天覺因明凡聖同，苦空圓滿光不散。", "含識緣中曉了難，愛河須渡達彼岸。", "我見人見衆生見，菩薩行持終不憚。", "離貪嗔，絕情欲，定相安然無反覆。", "從頭法歸鎮長開，鬰鬰黄花生翠竹。", "天高地廣遍周遊，十方妙色能照燭。", "七寶山高三界中，拔去浮雲沈水淥。", "離他一念是因緣，珍重賢聖皆知足。"]}