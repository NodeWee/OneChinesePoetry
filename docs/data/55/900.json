{"author": "宋太宗", "period": "宋", "type": "诗", "title": "緣識  其三二", "paragraphs": ["結束分朋相間錯，立在殿庭還不弱。", "錦繡爲袍供奉儀，流星電轉爭揮霍。", "文裏鳥巾皆一樣，三春景色花蕩颺。", "承平此事比應難，盛世歡娛情好尚，添肖況，堪可愛，香塵墜裏無妨礙。", "月杖懷挾擊雲門，引聚風光何意態。", "令人駭目潜窺睹，雜劇教坊羅袂舉。", "鑾鈴珂珮白玉鞍，恣縱奔馳汗如雨。", "笑中語，審聽旨，速排絲竹調宮徵。", "高高樹影柳疏陰，頭籌先得稱心喜。", "畫鼓紅旗雙對鳳，笛發龍吟能送斷。", "年少來來善乘騎，因依所習且隨衆。"]}