{"author": "宋太宗", "period": "宋", "type": "诗", "title": "緣識  其四九", "paragraphs": ["中秋旱直至臘月，憂煩情緒不堪說。", "闇祈頂戴上玄穹，今日高明降瑞雪。", "時聞喜處萬千家，片逐輕風四六花。", "寒透衣寬何所思，紅鑪旋煖酒須誇。", "觸面來往渾無力，幾處人憐幾處惜。", "想得歡心盡一般，先報田農後稼穡。", "呈祥天地共盈懷，白沙擁砌玉爲階。", "動靜蒼生絕災害，安康四敘壓氛霾。"]}