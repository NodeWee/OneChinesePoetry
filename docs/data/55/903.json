{"author": "宋太宗", "period": "宋", "type": "诗", "title": "緣識  其三五", "paragraphs": ["白髮長，眉似雪，宗禪和尚何分別。", "百尺高山足浮雲，萬丈海中有明月。", "十地本因菩薩證，大乘俱是如來說。", "有空相，無空相，深淺是非皆爲妄。", "一切諸法歸何物，忽然覺悟波浪沒。", "安樂常在信心中，真空根本難緘默。", "貪嗔戒定如幻夢，祖師凝流歡者衆。", "方便門，羣生用，除他煩惱知識重。", "誘引迷途如風止，慧眼觀瞻恒沙水。", "三昧八萬四千智，清浄法身依道理。"]}