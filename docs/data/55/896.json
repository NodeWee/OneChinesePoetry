{"author": "宋太宗", "period": "宋", "type": "诗", "title": "緣識  其二八", "paragraphs": ["阮咸初立意，偷得姮娥月。", "三柱應琴徽，五音更互發。", "堪聽諸調弄，勾鏁無休歇。", "閑暇優遊子，順風吟案揭。", "時聞宣九奏，鳳翅手輪抹。", "引思何奇妙，廣陵散白雪。", "稀中逢絕藝，解彈能指撥。", "放縱知狂逸，四弦憑審察。", "慢來長不斷，急則聲相軋。", "春鶑雖好語，難將比並說。"]}