{"author": "宋太宗", "period": "宋", "type": "诗", "title": "緣識  其一", "paragraphs": ["我一囊盛寬世界，從頭點取人數在。", "萬里山河寬更寬，一切衆生智者解。", "因緣殊勝是因緣，方便法門天最大。", "天最大，無比擬，經文祕在無生理。", "知之修鍊是聖人，光陰急速流如水。", "孤雲野鶴笑龍吟，扣寂希夷求妙旨。", "但知慙愧常親善，更能通達解區遣。", "辜負琴書得自由，勿令縈恨金刀剪。", "離煩惱，大仙上品十洲好。", "利他貴重無親疏，便是菩提心至老。"]}