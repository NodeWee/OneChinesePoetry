{"author": "宋太宗", "period": "宋", "type": "诗", "title": "緣識  其三七", "paragraphs": ["忙即但忙，閑即便閑。", "無爲之見，與道相關。", "言雖鄙俚，勿生謗毀。", "利他何疑，嗔乃興喜。", "善惡萬端，古今如此。", "非善稱君，非過稱己。", "道大幽玄，世使如然。", "君臨宇宙，輔弼須賢。", "求之不見，形表影連。", "論而非細，我慙知媿。", "救世心勞，方便之智。", "短又何難，長又何易。", "真實語言，勿將爲戲。"]}