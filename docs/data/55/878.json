{"author": "宋太宗", "period": "宋", "type": "诗", "title": "緣識  其一○", "paragraphs": ["無爲本從清靜出，知之修鍊皆寂默。", "大道玄門幾百般，不拘東西及南北。", "觀其形貌欵共語，風雲可變龍與虎。", "靈源欲訪不曾閑，捉得之時爲伴侶。", "日有魂，月有魄，業累袪除離死厄。", "十二時中可逍遥，五行造化人豈測。", "也曾嗔，也曾笑，世間心爲求諸要。", "長生之法在目前，天門地戶無顛倒。"]}