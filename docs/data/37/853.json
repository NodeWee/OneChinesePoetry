{"author": "李衡", "period": "宋", "type": "诗", "title": "功成亦賦短項翁詩復次其韵", "paragraphs": ["君不見仲淹居河汾，目營四海心六經。", "又不見子幼反田里，拊缶烏烏徒快耳。", "續經憤世雖自喜，豈識濁醪函妙理。", "皤然短項滑稽徒，却笑兩翁非通儒。", "可人風味敵冰壺，惟酒是務焉知餘。", "不學羽衣李集賢，斗酒過量項飛泉。", "復憐胡子名空傳，緩急由人腸中乾。", "高情陶彼勳華風，放懷那惜傾千鍾。", "鄙哉成德真小器，一擊墮地羞空空。", "嗟余磊磈填心胸，安得與爾長相逢。", "會當乞爾扁舟去，煙雨空濛伴釣翁。"]}