{"author": "王銍", "period": "宋", "type": "诗", "title": "頃在廬山與故友可師爲詩社嘗次韻和予詩云空中千尺墮柳絮溪上一旗開茗芽絕愛晴泥翻燕子未須風雨落梨花重江碧樹遠連雁刺水綠蒲深映沙想見方舟端取醉酒酣風帽任欹斜後三十年避地剡溪山中時可師委蛻亦二紀矣靈隠明上人追和此爲贈感念存沒淚落衣巾因用韻謝之", "paragraphs": ["昔訪廬山惠遠家，尋春草木未萌芽。", "自從柳折煙中色，不寄梅開雪後花。", "事往淚多添海水，詩來恨滿算河沙。", "驚回三十年前夢，放鶴峯頭日未斜。"]}