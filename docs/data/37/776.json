{"author": "向𤃃", "period": "宋", "type": "诗", "title": "從吳傅朋遊芝山登五老亭以駕言出遊分韻賦詩", "paragraphs": ["茲山何巍巍，氣欲等嵩華。", "從公二三子，勝日飽閑暇。", "躋攀謝車輿，自辦兩不借。", "捫蘿覓幽磴，行椒得孤榭。", "側送夕陽移，俯視高鳥下。", "登臨記曩昔，歲月驚代謝。", "却數一周星，復命千里駕。", "身從泛梗流，事與浮雲化。", "朅來共一尊，似爲天所赦。", "明發還問塗，合離足悲叱。"]}