{"author": "王銍", "period": "宋", "type": "诗", "title": "蒙蔡藏用惠古風一軸歎仰不足輒賦病桐書爲謝慼深而詞哀耳", "paragraphs": ["老境憂患集，坐受衰病侵。", "山林成獨往，樽酒惟孤斟。", "萬事信已矣，滅迹栖蒼岑。", "對鏡未免愁，寒雲生嶽陰。", "斯時瓊瑶贈，無以報兼金。", "酬之病桐詩，歎息成永吟。", "風霜入枯枝，螻蟻穿病心。", "艷艷上林樹，已朽難寄林。", "幽人識爨下，取作綠綺琴。", "拂拭延妙聲，泠泠朱絲繩。", "淳風散已久，世僞多洼淫。", "一弄清風還，三古盡可尋。", "自然俯仰中，山水見高深。", "同心齊取捨，何歎異古今。", "永真遇□賞，江海有知音。"]}