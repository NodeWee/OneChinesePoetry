{"author": "王銍", "period": "宋", "type": "诗", "title": "黄州栖霞樓蘇翰林所賦小舟橫截春江是也曾竑父罷郡畫爲圖求詩", "paragraphs": ["銅雀不得鏁二喬，春江亦夢携西子。", "此樓縹緲相風流，此恨纏綿在雲水。", "洞庭葉下愁湘君，不獨陽臺雲雨神。", "精神感通若相遇，夢境幻境皆成真。", "黄州刺史清如鏡，水光山色心同瑩。", "牧之出守到元之，誰解把詩聞萬乘。", "圖成携得千里行，孤帆趁落斜陽城。", "江頭莫指挽鄧處，離合古今同一情。"]}