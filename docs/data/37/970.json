{"author": "王銍", "period": "宋", "type": "诗", "title": "游東陽涵碧亭劉夢得所賦詩也明日過中興寺遊覽終日記所見", "paragraphs": ["我遊東陽城，隠侯昔所制。", "山川無古今，城邑有存廢。", "夢寐涵碧亭，草間得遺記。", "飛流落天明，噴灑寒玉碎。", "停車風雪中，豈特生秋意。", "李杜到韓劉，崢嶸相品次。", "景因真賞見，遺句細吟味。", "假蓋上前峯，提携有兒稚。", "明朝春開晴，步到中興寺。", "山僧引客遊，佳處相指示。", "羣峯四抱圓，浮煙生暖翠。", "唐年故刺史，宅作布金地。", "報以遺姓存，猶感邑中厲。", "寶月生旁邑，應真傳絕藝。", "峨峨畫三佛，張吳意能儷。", "氣象隨世低，病鶻無猛鷙。", "碑陰筆縱橫，才翁雄近世。", "疑是蘇躭鶴，去家已千歲。", "懷土一來歸，故畫華表字。", "上方有重閣，景與衆山會。", "一酌玻璃泉，碧色劍鋩淬。", "小叢相思樹，紅蘂粲丹荔。", "僧言此芳根，草木獨靈異。", "上枝花盡開，下實方委墜。", "開落俟相見，終始周一歲。", "不同桃與李，華實苦相避。", "愧師論應實，未辨談實際。", "山寒足力疲，蕙帳聊假寐。", "交錯佛衣巾，紅綠錯裙袂。", "雖非維摩室，天女亦游戲。", "起濯古銅壺，凜凜存往製。", "滌手焚妙香，剩與洗塵滓。", "欹枕聽松風，爲我勤解穢。", "幽尋欲黄昏，小圃春物麗。", "落日在前峯，駘蕩東君醉。", "宮娥失翠鈿，摇蕩誰復制。", "風起落花多，翩然如墜珥。", "植杖久裴回，羈旅得少慰。", "恨無昔人語，剖析發幽秘。", "明朝漫回首，長途方聳轡。", "綿綿芳草多，天涯亂愁思。"]}