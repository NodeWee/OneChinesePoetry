{"author": "錢億年", "period": "宋", "type": "诗", "title": "避暑椒山呈潘師清", "paragraphs": ["凉風生層巒，炎日遮疊嶂。", "我來茲地遊，心焉樂清曠。", "爲吏即華顛，愧臨士民上。", "老醜畏近人，筋骸非少壯。", "知止遠卑辱，奚敢謂高尚。", "齪齪方自持，良心未容放。", "促柱有繁音，龐聒無清唱。", "却暑御絺綌，自修終弭謗。", "居閑無適莫，且免縈重恙。", "俯仰心不慚，無言亦疏暢。"]}