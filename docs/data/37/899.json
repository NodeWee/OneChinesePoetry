{"author": "王銍", "period": "宋", "type": "诗", "title": "會稽楊梅雄天下其佳者皆出項里相傳項羽鄉里也驗圖志信然戲作楊梅詩供作者一笑耳", "paragraphs": ["越山楊梅最珍美，人傑地靈生項里。", "江東廟食憶至今，應緣似舜重瞳子。", "南方炎威無時窮，落在故鄉草木中。", "請看枝頭萬點火，猶是咸陽三月紅。", "摧剛作柔隨物轉，婦人之仁仍可見。", "風姿和味說難名，顔色與香收易變。", "炎炎夏日簾影垂，玷污玉筍明瓠犀。", "映出越女天下白，壓倒驪山生荔枝。", "金鼎奪胎尤出類，萬人口腹非其對。", "外丹須要內丹成，任君封樹連園買。"]}