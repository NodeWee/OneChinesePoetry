{"author": "蘇軾", "period": "宋", "type": "诗", "title": "李公擇過高郵見施大夫與孫莘老賞花詩憶與僕去歲會於彭門折花饋筍故事作詩二十四韵見戲依韵奉答亦以戲公擇云", "paragraphs": ["汝陽真天人，絹帽著紅槿。", "纏頭三百萬，不買一微哂。", "共誇青山峰，曲盡花不隕。", "當時謫仙人，逸韵謝封畛。", "詩成天一笑，萬象解寒窘。", "驚開小桃杏，不待雷發軫。", "餘波尚涓滴，乞與居易稹。", "爾來誰復見，前輩風流盡。", "寂寞兩詩人，殘紅對櫻筍。", "饑腸得一醉，妙語傳不泯。", "君來恨不與，更復相牽引。", "我老心已灰，空煩扇餘燼。", "天游照六鑿，虛室掃充牣。", "懸知色竟空，那復嗜烏吻。", "蕭然一方丈，居士老龐藴。", "散花從滿裓，不答天女問。", "故人猶故目，怨句寫餘恨。", "疑我此心在，遮防費欄楯。", "應虞已斃蛇，折尾時一蠢。", "仄聞孟光賢，未學處仲忍。", "寄招應已足，左右侍雲鬒。", "何時花月夜，羊酒謝不敏。", "此生如幻耳，戲語君勿慍。", "應同亡是公，一對子虛听。"]}