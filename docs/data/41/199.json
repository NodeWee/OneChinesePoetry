{"author": "蘇軾", "period": "宋", "type": "诗", "title": "次韵和劉貢父登黄樓見寄並寄子由二首  其一", "paragraphs": ["青派連淮上，黄樓冠海隅。", "此詩尤偉麗，夫子計魁梧。", "世俗輕瑚璉，巾箱襲武夫。", "坐令乘傳遽，奔走爲儲須。", "邂逅我已失，登臨誰與俱。", "貧貪倉氏粟，身聽冶家橅。", "會合難前定，歸休試後圖。", "腴田未可買，窮鬼却須呼。", "二水何年到，雙洪不受艫。", "至今清夜夢，飛轡策天吳。"]}