{"author": "蘇軾", "period": "宋", "type": "诗", "title": "端午游真如遲适遠從子由在酒局", "paragraphs": ["一與子由別，却數七端午。", "身隨綵絲繫，心與昌歜苦。", "今年匹馬來，佳節日夜數。", "兒童喜我至，典衣具雞黍。", "水餠既懷鄉，飯筒仍愍楚。", "謂言必一醉，快作西川語。", "寧知是官身，糟麴困熏煮。", "獨携三子出，古剎訪禪祖。", "高談付梁羅，詩力到阿虎。", "歸來一調笑，慰此長齟齬。"]}