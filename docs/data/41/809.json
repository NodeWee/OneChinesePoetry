{"author": "蘇軾", "period": "宋", "type": "诗", "title": "文登蓬萊閣下石壁千丈爲海浪所戰時有碎裂淘灑歲久皆圓熟可愛土人謂此彈子渦也取數百枚以養石菖蒲且作詩遺垂慈堂老人", "paragraphs": ["蓬萊海上峰，玉立色不改。", "孤根捍滔天，雲骨有破碎。", "陽侯殺廉角，陰火發光彩。", "纍纍彈丸間，瑣細成珠琲。", "閻浮一漚耳，真妄果安在。", "我持此石歸，袖中有東海。", "垂慈老人眼，俯仰了大塊。", "置之盆盎中，日與山海對。", "明年菖蒲根，連絡不可解。", "倘有蟠桃生，旦暮猶可待。"]}