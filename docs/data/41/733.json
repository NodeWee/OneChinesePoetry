{"author": "蘇軾", "period": "宋", "type": "诗", "title": "余與李廌方叔相知久矣領貢舉事而李不得第愧甚作詩送之", "paragraphs": ["與君相從非一日，筆勢翩翩疑可識。", "平生謾說古戰場，過眼終迷日五色。", "我慚不出君大笑，行止皆天子何責。", "青袍白紵五千人，知子無怨亦無德。", "買羊酤酒謝玉川，爲我醉倒春風前。", "歸家但草凌雲賦，我相夫子非癯仙。"]}