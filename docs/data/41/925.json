{"author": "蘇軾", "period": "宋", "type": "诗", "title": "與葉淳老侯敦夫張秉道同相視新河秉道有詩次韵二首  其一", "paragraphs": ["君不見元帥府前羅萬戟，濤頭未順千弩射。", "至今鳳皇山下路，長借一箭開兩翼。", "我鑿西湖還舊觀，一眼已盡西南碧。", "又將回奪浮山險，千艘夜下無南北。", "坐陳三策本人謀，惟留一諾待我畫。", "老病思歸真暫寓，功名如幻終何得。", "從來自笑畫蛇足，此事何殊食雞肋。", "憐君嗜好更迂闊，得我新詩喜折屐。", "江湖粗了我徑歸，餘事後來當潤色。", "一庵閑卧洞霄宮，井有丹砂水長赤。"]}