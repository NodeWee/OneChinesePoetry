{"author": "蘇軾", "period": "宋", "type": "诗", "title": "陳季常自岐亭見訪郡中及舊州諸豪爭欲邀致之戲作陳孟公詩一首", "paragraphs": ["孟公好飲寧論斗，醉後關門防客走。", "不妨閑過左阿君，百謫終爲賢太守。", "老居閭里自浮沉，笑問伯松何苦心。", "忽然載酒從陋巷，爲愛揚雄作酒箴。", "長安富兒求一過，千金壽君君笑唾。", "汝家安得客孟公，從來只識陳驚坐。"]}