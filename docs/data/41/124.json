{"author": "蘇軾", "period": "宋", "type": "诗", "title": "往在東武與人往反作粲字韵詩四首今黄魯直亦次韵見寄復和答之", "paragraphs": ["苻堅破荆州，止獲一人半。", "中郎老不遇，但喜識元歎。", "我今獨何幸，文字厭奇玩。", "又得天下才，相從百憂散。", "陰求我輩人，規作林泉伴。", "寧當待垂老，倉卒收一旦。", "不見梁伯鸞，空對孟光案。", "才難不其然，婦女厠周亂。", "世豈無作者，於我如既盥。", "獨喜誦君詩，咸韶音節緩。", "夜光一已多，矧獲纍纍貫。", "相思君欲瘦，不往我真懦。", "吾儕眷微祿，寒夜把寸炭。", "何時定相過，徑就我乎館。", "飄然東南去，江水清且暖。", "相與訪名山，微言師忍粲。"]}