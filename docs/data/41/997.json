{"author": "蘇軾", "period": "宋", "type": "诗", "title": "新渡寺席上次趙景貺陳履常韵送歐陽叔弼比來諸君唱和叔弼但袖手傍睨而已臨別忽出一篇頗有淵明風致坐皆驚歎", "paragraphs": ["神屠不目全，妙額惟粧半。", "更刀乃族庖，倚市必醜悍。", "平生魏公籌，忽斲郢人墁。", "詩書亦何用，適道須此館。", "多言雖數窮，微中或排難。", "子詩如清風，翏翏發將旦。", "胡爲久閉匿，綺語真自患。", "許時笑我癡，隔屋相詠歎。", "竟識彥道不，絕叫呼百萬。", "清朝固多士，人門子皆冠。", "莫言清潁水，從此隔河漢。", "異時我獨來，得魚楊柳貫。", "持歸不忍食，尺素解凄斷。", "中有清圓句，銅丸飛柘彈。", "春愁結凌凘，正待一笑泮。", "百篇倘寄我，呻吟鄭人緩。"]}