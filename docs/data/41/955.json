{"author": "蘇軾", "period": "宋", "type": "诗", "title": "西湖秋涸東池魚窘甚因會客呼網師遷之西池爲一笑之樂夜歸被酒不能寐戲作放魚一首", "paragraphs": ["東池浮萍半黏塊，裂碧跳青出魚背。", "西池秋水尚涵空，舞闊摇深吹荇带。", "吾僚有意爲遷居，老守縱饞那忍膾。", "縱橫爭看銀刀出，瀺灂初驚玉花碎。", "但愁數罟損鱗鬣，未信長堤隔濤瀨。", "濊濊發發須臾間，圉圉洋洋尋丈外。", "安知中無蛟龍種，或恐尚有風雲會。", "明年春水漲西湖，好去相忘渺淮海。"]}