{"author": "蘇軾", "period": "宋", "type": "诗", "title": "歐陽叔弼見訪誦陶淵明事歎其絕識既去感慨不已而賦此詩", "paragraphs": ["淵明求縣令，本緣食不足。", "束带向督郵，小屈未爲辱。", "翻然賦歸去，豈不念窮獨。", "重以五斗米，折腰營口腹。", "云何元相國，萬鍾不滿欲。", "胡椒銖兩多，安用八百斛。", "以此殺其身，何啻鵲抵玉。", "往者不可悔，吾其反自燭。"]}