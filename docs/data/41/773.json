{"author": "蘇軾", "period": "宋", "type": "诗", "title": "王晉卿作烟江疊嶂圖僕賦詩十四韵晉卿和之語特奇麗因復次韵不獨紀其詩畫之美亦爲道其出處契闊之故而終之以不忘在莒之戒亦朋友忠愛之義也", "paragraphs": ["山中舉頭望日邊，長安不見空雲烟。", "歸來長安望山上，時移事改應潸然。", "管絃去盡賓客散，惟有馬埒編金泉。", "渥洼故自千里足，要飽風雪輕山川。", "屈居華屋啗棗脯，十年俯仰龍旂前。", "却因瘦病出奇骨，鹽車之厄寧非天。", "風流文采磨不盡，水墨自與詩爭妍。", "畫山何必山中人，田歌自古非知田。", "鄭虔三絕君有二，筆勢挽回三百年。", "欲將巌谷亂窈窕，眉峰修嫮誇連娟。", "人間何有春一夢，此身將老蠶三眠。", "山中幽絕不可久，要作平地家居仙。", "能令水石長在眼，非君好我當誰緣。", "願君終不忘在莒，樂時更賦囚山篇。"]}