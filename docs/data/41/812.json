{"author": "蘇軾", "period": "宋", "type": "诗", "title": "參寥上人初得智果院會者十六人分韵賦詩軾得心字", "paragraphs": ["漲水返舊壑，飛雲思故岑。", "念君忘家客，亦有懷歸心。", "三間得幽寂，數步藏清深。", "攢金盧橘塢，散火楊梅林。", "茶筍盡禪味，松杉真法音。", "雲崖有淺井，玉醴常半尋。", "遂名參寥泉，可濯幽人襟。", "相携橫嶺上，未覺衰年侵。", "一眼吞江湖，萬象涵古今。", "願君更小築，歲晚解我簪。"]}