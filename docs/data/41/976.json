{"author": "蘇軾", "period": "宋", "type": "诗", "title": "韓退之孟郊墓銘云以昌其詩舉此問王定國當昌其身耶抑昌其詩也來詩下語未契作此答之", "paragraphs": ["昌身如飽腹，飽盡還當饑。", "昌詩如膏面，爲人作容姿。", "不如昌其氣，鬰鬰老不衰。", "雖云老不衰，劫壞安所之。", "不如昌其志，志壹氣自隨。", "養之塞天地，孟軻不吾欺。", "人言魏勃勇，股栗向小兒。", "何如魯連子，談笑却秦師。", "慎勿怨謗讒，乃我得道資。", "淤泥生蓮花，糞壤出菌芝。", "頼此善知識，使我枯生荑。", "吾言豈須多，冷暖子自知。"]}