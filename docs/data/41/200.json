{"author": "蘇軾", "period": "宋", "type": "诗", "title": "次韵和劉貢父登黄樓見寄並寄子由二首  其二", "paragraphs": ["與子皆去國，十年天一隅。", "數奇逢惡歲，計拙集枯梧。", "好士餘劉表，窮交憶灌夫。", "不矜持漢節，猶喜攬桓須。", "清句金絲合，高樓雪月俱。", "吟哦出新意，指畫想前橅。", "自寫千言賦，新裁六幅圖。", "傳看一座聳，勸著尺書呼。", "莫使騷人怨，東游不到吳。"]}