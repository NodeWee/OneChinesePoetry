{"author": "黄庭堅", "period": "宋", "type": "诗", "title": "子瞻詩句妙一世乃云效庭堅體蓋退之戲效孟郊樊宗師之比以文滑稽耳恐後生不解故次韵道之", "paragraphs": ["我詩如曹鄶，淺陋不成邦。", "公如大國楚，吞五湖三江。", "赤壁風月笛，玉堂雲霧窗。", "句法提一律，堅城受我降。", "枯松倒澗壑，波濤所舂撞。", "萬牛挽不前，公乃獨力扛。", "諸人方嗤點，渠非晁張雙。", "但懷相識察，牀下拜老龐。", "小兒未可知，客或許敦厖。", "誠堪婿阿巽，買紅纏酒缸。"]}