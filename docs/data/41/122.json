{"author": "蘇軾", "period": "宋", "type": "诗", "title": "遊桓山會者十人以春水滿四澤夏雲多奇峰爲韵得澤字", "paragraphs": ["東郊欲尋春，未見鶑花迹。", "春風在流水，鳬雁先拍拍。", "孤帆信溶漾，弄此半篙碧。", "艤舟桓山下，長嘯理輕策。", "彈琴石室中，幽響清磔磔。", "弔彼泉下人，野火失枯腊。", "悟此人間世，何者爲真宅。", "暮回百步洪，散坐洪上石。", "愧我非王襄，子淵肯見客。", "臨流吹洞簫，水月照連璧。", "此歡真不朽，回首歲月隔。", "想像斜川遊，作詩寄彭澤。"]}