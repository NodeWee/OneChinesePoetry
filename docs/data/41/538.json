{"author": "蘇軾", "period": "宋", "type": "诗", "title": "雲師無著自金陵來見予廣陵且遺予支遁鷹馬圖將歸以詩送之且還其畫", "paragraphs": ["道人自嫌三世將，棄家十年今始壯。", "玉骨猶寒富貴餘，漆瞳已照人天上。", "去年相見古長干，衆中矯矯如翔鸞。", "今年過我竹西寺，病瘦已作霜松寒。", "朱顔不辦供歲月，風中蒿火湯中雪。", "好問君家黄面翁，乞得摩尼照生滅。", "莫學王郎與支遁，臂鷹走馬憐神駿。", "還君畫圖君自收，不如木人騎土牛。"]}