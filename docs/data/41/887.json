{"author": "蘇軾", "period": "宋", "type": "诗", "title": "送程之邵簽判赴闕", "paragraphs": ["夜光不自獻，天驥良難知。", "從來一狐腋，或出五羖皮。", "賢哉江東守，收此幕中奇。", "無華豈易識，既得不自隨。", "留君望此府，助我憐其衰。", "二年促膝語，一旦長揖辭。", "林深伏猛在，岸改潛珍移。", "去此當安從，失君徒自悲。", "念君瑚璉質，當今臺閣宜。", "去矣會有合，豈當懷其私。"]}