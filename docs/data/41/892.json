{"author": "蘇軾", "period": "宋", "type": "诗", "title": "熙寧中軾通守此郡除夜直都廳囚繫皆滿日暮不得返舍因題一詩於壁今二十年矣衰病之餘復忝郡寄再經除夜庭事蕭然三圄皆空蓋同僚之力非拙朽所致因和前篇呈公濟子侔二通守 前詩", "paragraphs": ["除日當早歸，官事乃見留。", "執筆對之泣，哀此繫中囚。", "小人營餱糧，墮網不知羞。", "我亦戀薄祿，因循失歸休。", "不須論賢愚，均是爲食謀。", "誰能暫縱遣，閔默愧前修。"]}