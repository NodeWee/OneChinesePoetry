{"author": "蘇軾", "period": "宋", "type": "诗", "title": "與葉淳老侯敦夫張秉道同相視新河秉道有詩次韵二首  其二", "paragraphs": ["荆溪父老愁三害，下斬長蛟本無頼。", "平生倔强韓退之，文字猶爲鰐魚戒。", "石門之役萬金耳，首鼠不爲吾已隘。", "江湖開塞古有數，兩鵠飛來告成壞。", "勸農使者非常人，一言已破黎民駭。", "上饒使君更超軼，坐睨浮山如累塊。", "髯張乃我結襪生，詩酒淋漓出狂怪。", "我作水衡君作丞，他日歸朝同此拜。"]}