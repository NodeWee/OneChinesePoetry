{"author": "蘇軾", "period": "宋", "type": "诗", "title": "上巳日與二三子携酒出游隨所見輒作數句明日集之爲詩故辭無倫次", "paragraphs": ["薄雲霏霏不成雨，杖藜曉入千花塢。", "柯丘海棠吾有詩，獨笑深林誰敢侮。", "三杯卯酒人徑醉，一枕春眠日亭午。", "竹間老人不讀書，留我閉門誰教汝。", "出簷藂枳十圍大，寫真素壁千蛟舞。", "東坡作塘今幾尺，携酒一勞農工苦。", "却尋流水出東門，壞垣古塹花無主。", "卧開桃李爲誰妍，對立鵁鶄相媚嫵。", "開樽藉草勸行路，不惜春衫污泥土。", "褰裳共過春草亭，扣門却入韓家圃。", "轆轤繩斷井深碧，秋千挂索人何所。", "映簾空復小桃枝，乞漿不見譍門女。", "南上古臺臨斷岸，雪陣翻空迷仰俯。", "故人饋我玉葉羹，水冷烟消誰爲煮。", "崎嶇束縕下荒徑，婭姹隔花聞好語。", "更隨落景盡餘樽，却傍孤城得僧宇。", "主人勸我洗足眠，倒牀不必聞鐘鼓。", "明朝門外泥一尺，始悟三更雨如許。", "平生所向無一遂，茲游何事天不阻。", "固知我友不終窮，豈弟君子神所予。"]}