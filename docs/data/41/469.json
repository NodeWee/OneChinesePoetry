{"author": "蘇軾", "period": "宋", "type": "诗", "title": "蒜山松林中可卜居余欲僦其地地屬金山故作此詩與金山元長老", "paragraphs": ["魏王大瓠無人識，種成何翅實五石。", "不辭破作兩大樽，只憂水淺江湖窄。", "我材濩落本無用，虛名驚世終何益。", "東方先生好自譽，孟賁子路并爲一。", "杜陵布衣老且愚，信口自比契與稷。", "暮年欲學柳下惠，嗜好酸鹹不相入。", "金山也是不羈人，早歲聞名晚相得。", "我醉而嬉欲仙去，傍人笑倒山謂實。", "問我此身何所歸，笑指浮休百年宅。", "蒜山幸有閑田地，招此無家一房客。"]}