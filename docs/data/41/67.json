{"author": "蘇軾", "period": "宋", "type": "诗", "title": "中秋月寄子由三首  其三", "paragraphs": ["舒子在汶上，閉門相對清。", "鄭子向河朔，孤舟連夜行。", "頓子雖咫尺，兀如在牢扃。", "趙子寄書來，水調有餘聲。", "悠哉四子心，共此千里明。", "明月不解老，良辰難合并。", "回頭坐上人，聚散如流萍。", "嘗聞此宵月，萬里同陰晴。", "天公自著意，此會那可輕。", "明年各相望，俯仰今古情。"]}