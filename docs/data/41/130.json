{"author": "蘇軾", "period": "宋", "type": "诗", "title": "作書寄王晉卿忽憶前年寒食北城之遊走筆爲此詩", "paragraphs": ["北城寒食烟火微，落花胡蝶作團飛。", "王孫出游樂忘歸，門前驄馬紫金鞿。", "吹笙帳底烟霏霏，行人舉頭誰敢睎。", "扣門狂客君不麾，更遣傾城出翠帷。", "書生老眼省見稀，畫圖但覺周昉肥。", "別來春物已再菲，西望不見紅日圍。", "何時東山歌采薇，把盞一聽金縷衣。"]}