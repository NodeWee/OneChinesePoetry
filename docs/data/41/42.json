{"author": "黄庭堅", "period": "宋", "type": "诗", "title": "奉答謝公靜與榮子邕論狄元規孫少述詩長韵", "paragraphs": ["謝公遂如此，宰木已三霜。", "無人知句法，秋月自澄江。", "二子學邁俗，窺杜見牖窗。", "試斲郢人鼻，未免傷手創。", "蟹胥與竹萌，乃不美羊腔。", "自往見謝公，論詩得濠梁。", "世方尊兩耳，未敢築受降。", "丹穴鳳凰羽，風林虎豹章。", "小謝有家法，聞此不聽冰。", "相思北風惡，歸雁落斜行。"]}