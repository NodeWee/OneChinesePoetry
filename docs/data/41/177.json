{"author": "蘇軾", "period": "宋", "type": "诗", "title": "送孫著作赴考城兼寄錢醇老李邦直二君於孫處有書見及", "paragraphs": ["使君閑如雲，欲出誰肯伴。", "清風獨無事，一嘯亦可喚。", "來從白蘋洲，吹我明月觀。", "門前遠行客，青衫流白汗。", "問子何匆匆，王事不可緩。", "故人錢與李，清廟兩圭瓚。", "蔚爲萬乘器，尚記溝中斷。", "子亦東南珍，價重不可算。", "別情何以慰，酒盡對空案。", "惟持一榻凉，勸子巾少岸。", "北風那復有，塵土飛灰炭。", "欲寄二大夫，發發不可絆。"]}