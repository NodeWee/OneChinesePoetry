{"author": "蘇軾", "period": "宋", "type": "诗", "title": "偶與客飲孔常父見訪方設席延請忽上馬馳去已而有詩戲用其韵答之", "paragraphs": ["揚雄他文不皆奇，獨稱觀瓶居井眉。", "酒客法士兩小兒，陳遵張竦何曾知。", "主人有酒君獨辭，蟹螯何不左手持。", "豈復見吾衡氣機，遣人追君君絕馳，盡力去花君自癡。", "醍醐與酒同一卮，請君更問文殊師。"]}