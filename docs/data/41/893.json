{"author": "蘇軾", "period": "宋", "type": "诗", "title": "熙寧中軾通守此郡除夜直都廳囚繫皆滿日暮不得返舍因題一詩於壁今二十年矣衰病之餘復忝郡寄再經除夜庭事蕭然三圄皆空蓋同僚之力非拙朽所致因和前篇呈公濟子侔二通守 今詩", "paragraphs": ["山川不改舊，歲月逝不留。", "百年一俯仰，五勝更王囚。", "同僚比岑范，德業前人羞。", "坐令老鈍守，嘯諾獲少休。", "却思二十年，出處非人謀。", "齒髮付天公，缺壞不可修。"]}