{"author": "蘇軾", "period": "宋", "type": "诗", "title": "寓居定惠院之東雜花滿山有海棠一株土人不知貴也", "paragraphs": ["江城地瘴蕃草木，只有名花苦幽獨。", "嫣然一笑竹籬間，桃李漫山總粗俗。", "也知造物有深意，故遣佳人在空谷。", "自然富貴出天姿，不待金盤薦華屋。", "朱唇得酒暈生臉，翠袖卷紗紅映肉。", "林深霧暗曉光遲，日暖風輕春睡足。", "雨中有淚亦悽愴，月下無人更清淑。", "先生食飽無一事，散步逍遥自捫腹。", "不問人家與僧舍，拄杖敲門看修竹。", "忽逢絕艷照衰朽，歎息無言揩病目。", "陋邦何處得此花，無乃好事移西蜀。", "寸根千里不易致，銜子飛來定鴻鵠。", "天涯流落俱可念，爲飲一樽歌此曲。", "明朝酒醒還獨來，雪落紛紛那忍觸。"]}