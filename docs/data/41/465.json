{"author": "蘇軾", "period": "宋", "type": "诗", "title": "秦少游夢發殯而葬之者云是劉發之柩是歲發首薦秦以詩賀之劉涇亦作因次其韵", "paragraphs": ["君看三代士執雉，本以殺身爲小補。", "居官死職士死綏，夢尸得官真古語。", "五行勝己斯爲官，官如草木吾如土。", "仕而未祿猶賓客，待以純臣蓋非古。", "饋焉曰獻稱寡君，豈比公卿相爾汝。", "世衰道微士失已，得喪悲歡反其故。", "草袍蘆箠相嫵媚，飲食嬉游事羣聚。", "曲江船舫月燈毬，是謂舞殯而歌墓。", "看花走馬到東野，餘子紛紛何足數。", "二生年少兩豪逸，詩酒不知軒冕苦。", "故令將仕夢發棺，勸子勿爲官所腐。", "塗車芻靈皆假設，著眼細看君勿誤。", "時來聊復一飛鳴，進隠不須煩伍舉。"]}