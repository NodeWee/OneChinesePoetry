{"author": "蘇軾", "period": "宋", "type": "诗", "title": "正月十八日蔡州道上遇雪次子由韵二首  其二", "paragraphs": ["鉛膏染髭鬚，旋露霜雪根。", "不如閉目坐，丹府夜自暾。", "誰知憂患中，方寸寓羲軒。", "大雪從壓屋，我非兒女萱。", "平生學踵息，坐覺兩𩍐溫。", "下馬作雪詩，滿地鞭箠痕。", "佇立望原野，悲歌爲黎元。", "道逢射獵子，遥指狐兔奔。", "蹤跡尚可原，窟穴何足掀。", "寄謝李丞相，吾將反丘園。"]}