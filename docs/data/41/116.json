{"author": "蘇軾", "period": "宋", "type": "诗", "title": "人日獵城南會者十人以身輕一鳥過槍急萬人呼爲韵得鳥字", "paragraphs": ["兒童笑使君，憂慍常悄悄。", "誰拈白接䍦，令跨金騕褭。", "東風吹濕雪，手冷怯清曉。", "忽發兩鳴髇，相趁飛蝱小。", "放弓一長嘯，目送孤鴻矯。", "吟詩忘鞭轡，不語頭自掉。", "歸來仍脫粟，鹽豉煮芹蓼。", "何似雷將軍，兩眼霜鶻皎。", "黑頭已爲將，百戰意未了。", "馬上倒銀瓶，得兔不暇燎。", "少年負奇志，蹭蹬百憂繞。", "回首英雄人，老死已不少。", "青春還一夢，餘年真過鳥。", "莫上呼鷹臺，平生笑劉表。"]}