{"author": "蘇軾", "period": "宋", "type": "诗", "title": "去歲九月二十七日在黄州生子遯小名幹兒頎然穎異至今年七月二十八日病亡於金陵作二詩哭之  其一", "paragraphs": ["吾年四十九，羈旅失幼子。", "幼子真吾兒，眉角生已似。", "未期觀所好，蹁躚逐書史。", "摇頭却梨栗，似識非分恥。", "吾老常鮮歡，頼此一笑喜。", "忽然遭奪去，惡業我累爾。", "衣薪那免俗，變滅須臾耳。", "歸來懷抱空，老淚如瀉水。"]}