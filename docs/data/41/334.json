{"author": "蘇軾", "period": "宋", "type": "诗", "title": "蜜酒歌", "paragraphs": ["真珠爲漿玉爲醴，六月田夫汗流泚。", "不如春甕自生香，蜂爲耕耘花作米。", "一日小沸魚吐沫，二日眩轉清光活。", "三日開甕香滿城，快瀉銀瓶不須撥。", "百錢一斗濃無聲，甘露微濁醍醐清。", "君不見南園采花蜂似雨，天教釀酒醉先生。", "先生年來窮到骨，問人乞米何曾得。", "世間萬事真悠悠，蜜蜂大勝監河侯。"]}