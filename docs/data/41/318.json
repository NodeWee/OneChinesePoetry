{"author": "蘇軾", "period": "宋", "type": "诗", "title": "是日偶至野人汪氏之居有神降於其室自稱天人李全字德通善篆字用筆奇妙而字不可識云天篆也與予言有所會者復作一篇仍用前韵", "paragraphs": ["酒渴思茶漫扣門，那知竹裏是仙村。", "已聞龜策通神語，更看龍蛇落筆痕。", "色瘁形枯應笑屈，道存目擊豈非溫。", "歸來獨掃空齋卧，猶恐微言入夢魂。"]}