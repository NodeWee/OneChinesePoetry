{"author": "蘇軾", "period": "宋", "type": "诗", "title": "正月十八日蔡州道上遇雪次子由韵二首  其一", "paragraphs": ["蘭菊有生意，微陽回寸根。", "方憂集暮雪，復喜迎朝暾。", "憶我故居室，浮光動南軒。", "松竹半傾瀉，未數葵與萱。", "三徑瑶草合，一瓶井花溫。", "至今行吟處，尚餘履舄痕。", "一朝出從仕，永愧李仲元。", "晚歲益可羞，犯雪方南奔。", "山城買廢圃，槁葉手自掀。", "長使齊安人，指說故侯園。"]}