{"author": "蘇軾", "period": "宋", "type": "诗", "title": "王齊萬秀才寓居武昌縣劉郎洑正與伍洲相對伍子胥奔吳所從渡江也", "paragraphs": ["君家稻田冠西蜀，搗玉揚珠三萬斛。", "塞江流柹起書樓，碧瓦朱欄照山谷。", "傾家取樂不論命，散盡黄金如轉燭。", "惟餘舊書一百車，方舟載入荆江曲。", "江上青山亦何有，伍洲遥望劉郎藪。", "明朝寒食當過君，請殺耕牛壓私酒。", "與君飲酒細論文，酒酣訪古江之濆。", "仲謀公瑾不須弔，一酹波神英烈君。"]}