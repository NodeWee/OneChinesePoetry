{"author": "蘇軾", "period": "宋", "type": "诗", "title": "問大冶長老乞桃花茶栽東坡", "paragraphs": ["周詩記荼苦，茗飲出近世。", "初緣厭粱肉，假此雪昏滯。", "嗟我五畝園，桑麥苦蒙翳。", "不令寸地閑，更乞茶子蓺。", "饑寒未知免，已作太飽計。", "庶將通有無，農末不相戾。", "春來凍地裂，紫筍森已銳。", "牛羊煩呵叱，筐筥未敢睨。", "江南老道人，齒髮日夜逝。", "他年雪堂品，空記桃花裔。"]}