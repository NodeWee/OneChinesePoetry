{"author": "蘇軾", "period": "宋", "type": "诗", "title": "獨酌試藥玉滑盞有懷諸君子明日望夜月庭佳景不可失作詩招之", "paragraphs": ["鎔鉛煮白石，作玉真自欺。", "琢削爲酒杯，規摹定州瓷。", "荷心雖淺狹，鏡面良渺瀰。", "持此壽佳客，到手不容辭。", "曹侯天下平，定國豈其師。", "一飲至數石，溫克頗似之。", "風流越王孫，詩酒屢出奇。", "喜我有此客，玉杯不徒施。", "請君詰歐陳，問疾來何遲。", "呼兒掃月榭，扶病良及時。"]}