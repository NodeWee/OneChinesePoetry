{"author": "蘇軾", "period": "宋", "type": "诗", "title": "去歲九月二十七日在黄州生子遯小名幹兒頎然穎異至今年七月二十八日病亡於金陵作二詩哭之  其二", "paragraphs": ["我淚猶可拭，日遠當日忘。", "母哭不可聞，欲與汝俱亡。", "故衣尚懸架，漲乳已流牀。", "感此欲忘生，一卧終日僵。", "中年忝聞道，夢幻講已詳。", "儲藥如丘山，臨病更求方。", "仍將恩愛刃，割此衰老腸。", "知迷欲自反，一慟送餘傷。"]}