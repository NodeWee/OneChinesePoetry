{"author": "蘇軾", "period": "宋", "type": "诗", "title": "郭祥正家醉畫竹石壁上郭作詩爲謝且遺二古銅劍", "paragraphs": ["空腸得酒芒角出，肝肺槎牙生竹石。", "森然欲作不可回，吐向君家雪色壁。", "平生好詩仍好畫，書牆涴壁長遭駡。", "不瞋不駡喜有餘，世間誰復如君者。", "一雙銅劍秋水光，兩首新詩爭劍鋩。", "劍在牀頭詩在手，不知誰作蛟龍吼。"]}