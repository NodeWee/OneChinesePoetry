{"author": "蘇軾", "period": "宋", "type": "诗", "title": "連日與王忠玉張全翁游西湖訪北山清順道潛二詩僧登垂雲亭飲參寥泉最後過唐州陳使君夜飲忠玉有詩次韵答之", "paragraphs": ["北山非自高，千仞付我足。", "西湖亦何有，萬象生我目。", "雲深人在塢，風靜響應谷。", "與君皆無心，信步行看竹。", "竹間逢詩鳴，眼色奪湖淥。", "百篇成俯仰，二老相追逐。", "故應千頃池，養此一雙鵠。", "山高路已斷，亭小膝更促。", "夜尋三尺井，渴飲半甌玉。", "明朝鬧絲管，寒食雜歌哭。", "使君坐無聊，狂客來不速。", "載酒有鴟夷，扣門非啄木。", "浮蛆灧金碗，翠羽出華屋。", "須臾便陳迹，覺夢那可續。", "及君未渡江，過我勤秉燭。", "一笑換人爵，百年終鬼錄。"]}