{"author": "蘇軾", "period": "宋", "type": "诗", "title": "遊寶雲寺得唐彥猷爲杭州日送客舟中手書一絕句云山雨霏微不滿空畫船來往疾輕鴻誰知獨卧朱簾裏一榻無塵四面風明日送彥猷之子坰赴鄂州舟中遇微雨感歎前事因和其韵作兩首送之且歸其書唐氏  其一", "paragraphs": ["二妙凋零筆法空，忽驚雲海戲羣鴻。", "清詩不敢私囊篋，人道黄門有父風。"]}