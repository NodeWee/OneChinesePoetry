{"author": "鄭剛中", "period": "宋", "type": "诗", "title": "六月初八義榮司諫自福慶山見過奉陪遊西巖以新茶享石佛抵暮出山明日成古詩一章爲謝云", "paragraphs": ["窮巷絕輿馬，衡門翳蒿萊。", "煩公赤墀步，踏我幽徑苔。", "念舊昔云有，此道今微哉。", "俗薄風義重，稍壓萬古回。", "衣冠冒暑至，笑語带凉來。", "愧無一尊酒，臨風相對開。", "乃得陪杖履，崎嶇訪巖隈。", "野寺生網蟲，長廊闃顛摧。", "晬容守孤殿，坐對寒爐灰。", "公獨屑瓊草，芬馨薦中懷。", "但念石佛古，豈顧多塵埃。", "妙語入幽隱，髙情肆徘徊。", "良覿若易奪，半規忽西頹。", "溪分隔流水，歸途恨難偕。", "獨立久瞻望，烟林綠洄洄。"]}