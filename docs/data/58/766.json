{"author": "鄭剛中", "period": "宋", "type": "诗", "title": "義榮見示和禪月山居詩盥讀數過六根洒然但余素不曉佛法今以受持孔子教中而見於窮居之所日用者和成七首  其四", "paragraphs": ["官不追求盜不窺，得閑終日閉荆扉。", "有時斸圃趁春事，幾度荷鋤隨月歸。", "酒裏最思陶靖節，江邊時憶謝玄暉。", "自知此外無他障，一任蕭然鬢髮稀。"]}