{"author": "鄭剛中", "period": "宋", "type": "诗", "title": "送蕭德起赴召", "paragraphs": ["□□□□□，□□□中原。", "八駿涉沙漠，春風移十年。", "壯士磨寶劍，怒氣常裂肝。", "荆湘跨閩浙，米貴仍無錢。", "征求未可罷，民力悉已殚。", "嗟我無遠識，念此心獨寒。", "九重益思治，久席坐不安。", "先生爲時起，素抱今可言。", "治近與治遠，二者將孰先。", "堂堂東海風，千載猶凛然。", "餘芳勉自振，家世無相懸。", "愚生啖寸祿，州縣方迍邅。", "感激欲起舞，袖短無由翻。", "臨風重相别，江湖催發船。"]}