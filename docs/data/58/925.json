{"author": "鄭剛中", "period": "宋", "type": "诗", "title": "類試院放榜衆論以得士爲慶作古詩一章呈詳定錢憲元素及同院諸公紹興甲子十月二十八日也", "paragraphs": ["書生業辭藝，不爲覓科舉。", "胸中負器識，筆下有今古。", "君看阿房賦，豈是布衣語。", "獨其在糊名，貴賤惟所主。", "得之類至寶，棄去祗如土。", "有司開化爐，鎔鑄要精處。", "時方爲鼎鏞，小冶不應鼓。", "諸公皆名流，學海浩吞吐。", "丹靈骨先換，入榜盡龍虎。", "訪以執文柄，我亦費羅取。", "書生家風寒，僕馬在何許。", "趼足赴重圍，裹飯坐長廡。", "視公簾幕間，若有霄漢阻。", "那知先達心，每事必念祖。", "未把短檠棄，尚記燈燭苦。", "關防周罅隙，考校到毫縷。", "雜置戰場文，一字不輕與。", "如持古黄鐘，端坐分律呂。", "在處拔其尤，可但十得五。", "奉此賢能書，足以上天府。", "蜀士多豪英，父老自能數。", "謂或有遺珠，勉使相接武。", "我輩酒樽空，邊城隔烟雨。"]}