{"author": "王洋", "period": "宋", "type": "诗", "title": "子楚持小甑中實以物餉予啗之如芋而味勝曰此黄獨也野人得之故以分遺因感少陵詩率然有作", "paragraphs": ["君不見野人謀食搜山谷，不似輸錢買金粟。", "䕷薇細瑣俱見情，豈有靈根不收錄。", "少陵饑走徧九州，命寄長鑱生事足。", "早知雪盛又無苖，擬欲誅求已皸瘃。", "先生蔬食亦易饑，意感鄰夫荷斤斸。", "僅同冠芋又隱藏，遠勝鳬茈適疏縟。", "癡兒且食驚未見，便欲負鋤自捃挶。", "人生留滯誠可憐，坐使百憂寬濕束。", "煩君轉寄與殷勤，晚食何時飽顔蠋。"]}