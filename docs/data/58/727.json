{"author": "鄭剛中", "period": "宋", "type": "诗", "title": "盜焚浦江龍德寺經藏與卷軸化爲玉諸公談禈論佛指真畫僞如泥中洗泥余竊不取且火之焚物無所不壞獨經卷不隨土木灰燼者理固灼然豈俟多談因戲爲一詩然不可以付寺僧也", "paragraphs": ["盜火阿蘭若，一燎無餘屋。", "獨此龍宫書，入火變爲玉。", "琤然斷甓中，幖帙猶可目。", "衆謂有哲匠，秘願發心腹。", "提斧入崑山，雕鐫作奇福。", "不然紙墨灰，委地安可觸。", "或謂刻楮者，一葉尚難速。", "誰能俄頃間，就此千萬軸。", "吾聞一切法，萬物皆具足。", "法存形豈忘，法壞形乃覆。", "彼既自斷壞，智者莫能續。", "是書佛所傳，法性妙含蓄。", "無盡如虚空，生滅自興伏。", "貞嘗無動搖，堅固莫摧辱。", "文字遂因依，清凉逼炎酷。", "吾又稽儒書，如彼莊周屬。", "亦謂忠信人，水火不能毒。", "矧此微妙語，天人共歸宿。", "豈容輕破壞，一槩隨土木。", "想當妖焰燃，人驚鬼神哭。", "烟消火力寒，撥灰開韞匵。", "告爾緇衣流，營修愈宜篤。", "當求琅玕類，刳以函其牘。", "勿謂字畫泯，不可事觀讀。", "目擊道猶存，况復具輪轂。"]}