{"author": "王洋", "period": "宋", "type": "诗", "title": "中春二十四日集仰止書室德茂仰止何彦亨彦發鄧叔度與僕凡六人至夜格夫自外歸就邀同飲仰之是日對棋屢敗德茂任直時出罵坐語叔厚謂子可以詩紀事否翌日戲成長句", "paragraphs": ["朱何王鄧偶婆娑，晚喚寒甥共笑歌。", "煩惱少因知事少，吃拳多爲打人多。", "竹間豪逸多酣暢，斗下文章競拂摩。", "好是花時省風雨，勸人沈醉是天和。"]}