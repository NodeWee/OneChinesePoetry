{"author": "王洋", "period": "宋", "type": "诗", "title": "子楚以二酒合而爲一且效洞庭春色以詩叙其事因奉酬", "paragraphs": ["世間百味俱有正，偶失酸醎俱一病。", "須知論酒如論才，軟美悦人嚴太勁。", "韓青居士貴調和，田竇醉時籍福勝。", "寂然二物俱有光，物外洞庭容借香。", "共談已造名理窟，一鞭亟入亡何鄉。", "了知此處有真趣，再聽牖下鳴糟牀。"]}