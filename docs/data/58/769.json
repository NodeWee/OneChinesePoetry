{"author": "鄭剛中", "period": "宋", "type": "诗", "title": "義榮見示和禪月山居詩盥讀數過六根洒然但余素不曉佛法今以受持孔子教中而見於窮居之所日用者和成七首  其七", "paragraphs": ["經史何須萬卷開，書多方朔反詼諧。", "能言正恐迷難出，絕學方知進有階。", "角逐英雄都掃地，留傳功業謾磨崖。", "若無反照觀心術，永墮諸塵萬事乖。"]}