{"author": "鄭剛中", "period": "宋", "type": "诗", "title": "義榮見示和禪月山居詩盥讀數過六根洒然但余素不曉佛法今以受持孔子教中而見於窮居之所日用者和成七首  其一", "paragraphs": ["世態欹危轉覺難，年來宜我面西山。", "高情不出窗几內，至樂亦非文字間。", "願得好風常款款，不妨流水自潺潺。", "箇中有味誰同享，俗子卑陬莫强攀。"]}