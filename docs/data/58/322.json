{"author": "王洋", "period": "宋", "type": "诗", "title": "與長老夜話出故人俞宋護書予至山之日俞書適至書中又相問訊感而賦詩二篇俞郊居婺源草堂蔬圃教子讀書鄉人重之聞近苦目疾殊可念  其二", "paragraphs": ["法海空門老伏波，婺源槐市病維摩。", "道無同異要當爾，命有窮通可奈何。", "兩目再清張籍在，一經傳子鳯毛多。", "飽聞行業書鄉社，得失功名付浩歌。"]}