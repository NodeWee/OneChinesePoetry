{"author": "鄭剛中", "period": "宋", "type": "诗", "title": "丁未四月與李叔佩還錢塘道浦江井坑嶺賦此詩", "paragraphs": ["扁舟絕驚濤，芒履陟修嶺。", "躋攀雖小勞，窈窕豈人境。", "巨石開雙關，有道細如綆。", "其中漸寬虚，闊步隨所逞。", "古木垂嘉陰，一覆餘里頃。", "寂寂艷山花，沈沈晦龍井。", "時有飛泉落，噴薄珠玉冷。", "毛骨皆清凉，反顧發深省。", "麋鹿聞人聲，駭去山之頂。", "春禽正對弄，决起不留影。", "豈知道上翁，甚愛幽獨景。", "如何蒙鄙外，一笑不相領。", "負負出前山，遲疑夢初醒。"]}