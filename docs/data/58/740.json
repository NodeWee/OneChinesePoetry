{"author": "鄭剛中", "period": "宋", "type": "诗", "title": "每年家釀留一器以奉何元章今年持往者輒酸黄不可飲再以二尊贖過仍爲此詩云", "paragraphs": ["吾廬託窮巷，有酒無佳客。", "年年家釀香，延首定攀憶。", "分持遠相遺，豈問杯杓窄。", "所貴明月前，共此一尊色。", "去年冬苦寒，雪水填四澤。", "甕面蟻不浮，弱糟無勁力。", "瓶罌貴潔清，而器不親滌。", "泥封意雖勤，審視頗無則。", "如聞近所往，惡味同食檗。", "恨無醇德將，非緣踰日昃。", "大類獻空籠，報賜煩雙璧。", "想當設肴餌，清興隨太白。", "流涎不及味，顧我豈逃責。", "我貧如陶侃，每蒙鄰舍德。", "墻頭有餘惠，不敢自專得。", "今復再分獻，庶以補前慝。", "願公領微衷，畢此無餘瀝。"]}