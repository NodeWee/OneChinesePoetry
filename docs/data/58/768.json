{"author": "鄭剛中", "period": "宋", "type": "诗", "title": "義榮見示和禪月山居詩盥讀數過六根洒然但余素不曉佛法今以受持孔子教中而見於窮居之所日用者和成七首  其六", "paragraphs": ["瓜滿前疇菜滿畦，赤松屋北寺居西。", "不村不郭常安穏，非律非禪自整齊。", "靜見游魚潭底樂，任從幽鳥葉間啼。", "此心得趣知誰解，一月寒光印碧溪。"]}