{"author": "鄭剛中", "period": "宋", "type": "诗", "title": "玉女泉以招提孤僻而名高華清泉坐天寶荒淫而取誚元章寺丞作古詩一章廣坡公之意爲抱器適用而不擇所處者之戒鄭子竊謂天下之邪正美惡分明如黑白其有失所處者非知而爲之蓋見善不明而自以爲是也自以爲是則雖有先生之辨將奈之何哉次韻作玉女泉", "paragraphs": ["安陸玉女泉，寒流隱叢薄。", "驪山華清泉，顯貴頗昭焯。", "二泉仙所留，暖氣注潺灂。", "後世入山人，塵垢賴疏瀹。", "詩翁道眼明，賢否善商擢。", "以謂驪山泉，有過不可藥。", "其他雖寂寥，清譽未衰落。", "都由天寶時，淫侈正乖錯。", "山水濫榮遇，譏誚亦難濯。", "出自安陸者，于今澹如昨。", "耕樵資滌弄，巖竇不扃鑰。", "地僻號幽窮，名高等河洛。", "猶人抱材器，戒在羞寂寞。", "詭笑事權豪，温顔捧杯杓。", "豈不暫羶香，遺臭非略略。", "噫嘻此誠然，但可付談噱。", "趣向如東西，岐路本來各。", "君子有顧藉，小人無愧怍。", "營營在聲名，遑恤墮溝壑。", "如古李赤者，章句頗能作。", "溷鬼豈不汙，自謂得所託。", "清都與鈞天，盛事咤揮霍。", "諂面就椒蘭，挽救不可縛。", "萬有一如赤，其肯在窮約。", "乃知詩翁言，可忌亦可樂。", "政恐清華池，憎翁非喜謔。"]}