{"author": "鄭剛中", "period": "宋", "type": "诗", "title": "義榮見示和禪月山居詩盥讀數過六根洒然但余素不曉佛法今以受持孔子教中而見於窮居之所日用者和成七首  其五", "paragraphs": ["松林竹塢雨冥冥，對坐焚香一縷青。", "掃壁靜開摩詰象，研朱閑點太玄經。", "愚癡我豈能無漏，警悟人皆誚不靈。", "允願凉風吹酗毒，要令舉世得醒醒。"]}