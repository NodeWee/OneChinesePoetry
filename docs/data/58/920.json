{"author": "鄭剛中", "period": "宋", "type": "诗", "title": "再和", "paragraphs": ["我賦蠟梅什，吁嗟何獨梅。", "天衢誰謂髙，富貴容姦回。", "世路可憐窄，巖穴定奇瑰。", "劉蕡策如虹，李郃方爲魁。", "漢帝稱盛禮，太史不得陪。", "楚亦多大夫，靈均葬江隈。", "天馬縶四足，悲鳴謾徘徊。", "楩楠遇拙匠，血指成棄材。", "髙岡鳯嗚姿，竈下随烟埃。", "泛觀無不爾，可嘆化爲灰。", "我欲勸處子，無庸畫紅腮。", "我欲勸朝士，無庸巧相媒。", "時来雞犬仙，勢去金石摧。", "置器戒如斗，酌酒當如淮。", "陶陶醉鄉中，壮心休自頹。", "小視造物者，令與兒輩偕。", "浩氣塞天地，容易毋悲哀。"]}