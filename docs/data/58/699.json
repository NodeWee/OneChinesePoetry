{"author": "鄭剛中", "period": "宋", "type": "诗", "title": "建炎丁未自中夏徂秋不雨七夕日戲成一詩簡牛郎織女云", "paragraphs": ["今夕知何夕，織女逢牽牛。", "雲軿擁高漢，仙事傳風流。", "人間適焦窘，龜兆生田疇。", "當時大軍後，皆抱糠籺憂。", "我勸二星者，鵲橋無謾遊。", "曷不攀天河，駕浪鞭龍頭。", "共化油然雲，白雨淋九州。", "無庸事機巧，下副兒女求。", "良宵幸款曲，願爾深自謀。", "無令一年中，虚煩天地秋。"]}