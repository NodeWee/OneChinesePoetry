{"author": "王十朋", "period": "宋", "type": "诗", "title": "六月二十五日會同官于貢院用前一絕分韻得相字", "paragraphs": ["天作元聖配，公非淺夫相。", "乘風來帝旁，捧日到天上。", "兵戎在呼吸，端委見力量。", "三朝社稷臣，勳業誰輩行。", "堂堂國伊周，勃輩安敢望。", "清源始生地，風土至今王。", "釋氏從何得，抱送真不妄。", "好事榜其堂，嘉名無以尚。", "何人輒更改，有識爲悽愴。", "端同聖削迹，又類玄覆醤。", "思賢舊觀復，聞風懦夫壯。", "堂上生輝光，如公名始唱。", "姦骨死猶寒，如公昔爲將。", "畫象出貂蟬，疑公尚亡恙。", "平生蓼莪心，眷此應不忘。", "嗟予生太晚，不識天人狀。", "版圖猶未復，晝錦無由訪。", "維揚金繫腰，歎息爲誰放。", "一麾忽南來，遺迹增慕嚮。", "當於異夢處，祠堂爲公創。"]}