{"author": "鄭剛中", "period": "宋", "type": "诗", "title": "胡德輝郎中由禮部出守桐廬同舍取令狐楚移石幾回敲廢印開箱何處送新圖之句字分爲韻某分賦移字", "paragraphs": ["春風吹楊花，楊花亂江湄。", "中有使君船，雙橈倚漣漪。", "少駐一盃頃，容我成此詩。", "人生天地間，用舍當聽隨。", "棟幹無衰氣，匠石寧肯遺。", "姑存萬牛力，輕重惟所施。", "方公在瀛洲，衆論稱瑰奇。", "圖書浩探討，笑閲寒暑移。", "取作南宫郎，漸欲爲羽儀。", "雍容入青瑣，人以旦夕期。", "承流急師帥，小試煩一麾。", "淮陽正不惡，安用薄彼爲。", "第令牧民心，常如護嬰兒。", "休息戒擾動，飽暖毋凍饑。", "清凈乃要道，中庸亦良規。", "桐江古佳郡，幽勝公所知。", "一水綠浩蕩，千峰影參差。", "鳴鳩桑葉暗，雨過稲花垂。", "不妨乘事外，時訪嚴陵祠。", "囊中得新句，因風寄所思。"]}