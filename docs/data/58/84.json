{"author": "王洋", "period": "宋", "type": "诗", "title": "陳長卿侍郎以玉友末利見餉幷示長言已酬再示一篇再此次韻", "paragraphs": ["少常仙伯詞翰光，天鵝綬带連天香。", "崆峒之人瞻北斗，假面不敢呈西凉。", "浮名於我亦何有，不愛熱官能炙手。", "詩參祖律品度髙，飲遇故人情分久。", "夢中不踏肥馬塵，覺來驚看瓊樹新。", "只愁三疊詩更好，有如恩愛成煩惱。"]}