{"author": "鄭剛中", "period": "宋", "type": "诗", "title": "潞公與梅聖俞論古人有純用平聲字爲詩如枯桑知天風是也而未有用側字者翌日聖俞爲詩云月出斷岸口照此别舸背獨且與婦飲頗勝俗客對大爲潞公所賞追用其語作側字四絕平字梅花一篇 平字梅花", "paragraphs": ["江梅非凡根，先春花南枝。", "玲瓏皆瑤英，雕鐫誰爲之。", "天髙孤芳寒，風来幽香随。", "朝暾晞霜華，蘭膏塗真妃。", "移之當疏簾，吟腸清相宜。", "吾將讒花神，妖紅徒紛披。", "何如今江梅，芬芳無休時。", "終愁芝蘭嗔，侵渠名聲衰。"]}