{"author": "李綱", "period": "宋", "type": "诗", "title": "蔣山佛果師爲緣事來而此土方饑戲賦是詩以發一笑", "paragraphs": ["鍾山禪老天骨奇，叢林晏座如孤羆。", "諸方宗仰第一義，說法舌作霹靂飛。", "年來爲衆建廣厦，胸中結構良峨巍。", "修梁巨棟資喜捨，瓶錫不憚東南馳。", "飛騰道俗走檀越，堆積金貝羅珠璣。", "此方旱潦異常歲，百里稚耋方流離。", "析薪鬻子給朝夕，闔境半作嬰兒啼。", "坐看緣事莫措手，却欲反著僧伽梨。", "未聞蘭若泣龍象，好把信施賙寒饑。", "向來收拾大寶聚，隨手散盡真慈悲。", "惟師具眼得空觀，稇載豈愁華槖歸。", "吾言可聽勿惆悵，無價寶珠元在衣。"]}