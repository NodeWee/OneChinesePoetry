{"author": "李綱", "period": "宋", "type": "诗", "title": "志宏復有詩來再賦兩篇爲報念其往復之無已也故寓意卒章以止之  其一", "paragraphs": ["平生愛竹端自許，欲種千竿滿吾土。", "豈知好物不須多，只費東坡數番楮。", "酒酣弄筆寫寒姿，一洗丹青空萬古。", "我今觀畫已蕭然，矧對吟風如共語。", "淵明荒徑便抛官，仲子辭官歸灌圃。", "終年端坐飽太倉，更欲此君長傍户。", "亦知兩者固難兼，無那幽懷終不禦。", "縱教富貴欲何爲，不若歸來栽竹愈。"]}