{"author": "李綱", "period": "宋", "type": "诗", "title": "嘉禾道中遇夏侯子陽", "paragraphs": ["京華契闊已再冬，扁舟野岸欣相逢。", "天寒水遠飛霜風，談笑坐覺迴春容。", "年踰七十兩頰紅，真氣上泝泥丸宫。", "剖符南海窺祝融，欲求丹砂訪葛洪。", "問予執筆侍九重，胡爲謫墮溪山中。", "迂愚久合親耕農，君恩未報徒忡忡。", "飄零孤跡隨斷蓬，他日相憶看雲鴻。"]}