{"author": "李綱", "period": "宋", "type": "诗", "title": "謁告迎奉聞親闈有醴泉之除不勝慶抃作詩寄叔易季言二弟", "paragraphs": ["薄宦便甘旨，兩載官南徐。", "江山富佳致，足以爲親娛。", "昆弟盡在傍，承顔懽有餘。", "寧知驛書召，結束趨征途。", "旅食寓京華，夢想懷庭除。", "宸恩賜清燕，天語聞都俞。", "蘭省幸備員，匪才慚冒居。", "思親動歸興，謁告之東吳。", "曉出通津門，輕舠泛汴渠。", "鶯花已爛熳，榆柳正扶疏。", "去去指苕霅，行行遠神都。", "中途聞吉語，動色觀除書。", "天子隆孝治，朝廷優老儒。", "犬馬志欲養，獲此伸區區。", "丘山恩施重，螻蟻輕捐軀。", "寓書東飛鴻，早早達吾廬。", "季也在親側，援琴方舞雩。", "聆音想慰懌，具駕無踟蹰。", "會言亦近止，期以薫風初。"]}