{"author": "李綱", "period": "宋", "type": "诗", "title": "黟歙道中士人獻牡丹千葉面有盈尺者爲賦此詩", "paragraphs": ["平生愛花被花惱，每見牡丹常絕倒。", "自從喪亂减風情，兩年不識花枝好。", "邇來謫墮烟雨中，行色日與春光濃。", "今夕何夕見粲者，頗類壽安千葉紅。", "豈知黟歙深山裏，乃有此花端若此。", "不論玉板與鶴鴒，可亞姚黄并魏紫。", "嫣然見我如感傷，似訴處此非其鄉。", "吾衰多病不解飲，對爾歎息空持觴。", "人言老境花如夢，獻此慇懃情已重。", "蠟封瓶貯可多時，惆悵洛陽今不貢。"]}