{"author": "李綱", "period": "宋", "type": "诗", "title": "得了翁書并寄石芝云其味初淡中苦已而發甘鮮有此味者感而賦詩", "paragraphs": ["海日氣射蒼崖根，石上生枝乾蘚文。", "構梯採掇資好事，中有至味難爲言。", "豈惟食淡兼攻苦，嚼蠟茹荼多欲吐。", "清甘徐發齒頰間，潄以寒泉如飲乳。", "幽人贈我意已深，一掬可比千黄金。", "世間此味知者鮮，往往既吐還追尋。", "我欲持之獻君子，自古至言多逆耳。", "願於苦處辨忠良，若待迴甘真晚矣。"]}