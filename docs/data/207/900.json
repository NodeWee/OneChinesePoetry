{"author": "李綱", "period": "宋", "type": "诗", "title": "唐植甫左司許出示所藏紅絲硯輙成短歌奉呈并簡顧子美", "paragraphs": ["羲和整御升暘谷，赤雲夾日如飛鶩。", "晶光下射東方山，石卵含丹孕巖腹。", "誰令巧匠鑿山骨，截此頳堅一肪玉。", "琢爲巨硯形製奇，中有彤雲爛盈目。", "端溪美璞色馬肝，黟歙珍胚紋霧縠。", "豈知至寶出嵎夷，散綺浮花彩尤縟。", "鳳咮空聞名字佳，龍尾苦笑規模俗。", "謾誇眉子鬬嬋娟，休認明眸類鴝鵒。", "顧眄幸蒙君子知，拂拭自遠塵埃辱。", "火輪炫熀赤烏流，墨海奫淪玄兔浴。", "千金象管雕鏤精，百鍊松煤龍麝馥。", "怒猊渇驥縱奔拏，春蚓秋蛇相綰束。", "楮生便覺肌理妍，毛穎何嘗免冠秃。", "公家三世擅直聲，此硯提攜資簡牘。", "力侔天地掌中迴，膽落姦諛筆端戮。", "固宜祕玩不輕示，神物護持無輙黷。", "窗明几凈齋閣深，日暖風清靄松竹。", "試將墨妙寫新詩，落筆煙雲歎神速。", "矧公早年曾餌丹，龜鶴精神鬢毛綠。", "久臥商山茹紫芝，行度天門騎白鹿。", "猗蘭玉樹富階庭，黄卷青緗賸編軸。", "願言什襲遺雲仍，大筆髙文永相續。"]}