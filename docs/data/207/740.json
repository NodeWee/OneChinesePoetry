{"author": "李綱", "period": "宋", "type": "诗", "title": "疇老修撰見示七峰吟因成七言十韻律詩以叙别", "paragraphs": ["謫墮閩山款棟閎，日親髙義慰平生。", "忘年許結看經社，乘興時參在野旌。", "三徑髙懷窮水石，七峰佳氣入軒楹。", "舫齋談笑龜魚慣，翠閣吟哦卷軸成。", "方幸遊從陪杖屨，敢將蹤跡歎蓬萍。", "寛恩宥罪千鈞重，小艇浮溪一葉輕。", "北闕未應容接武，東臯從此遂躬耕。", "寧親幸愜區區志，去德還深戀戀情。", "般若光中無聚散，毗盧海裏任從横。", "願公更展垂天翼，拭目鵬摶九萬程。"]}