{"author": "李綱", "period": "宋", "type": "诗", "title": "過召伯埭遊斗野亭次司諫孫公韻", "paragraphs": ["星斗照淮楚，綠野如砥平。", "兹亭結構小，景物有餘清。", "我來值袢暑，霽霧褰高甍。", "登臨得佳友，坐使懷抱傾。", "方塘楊柳合，極望菰蒲生。", "仰德思謝傅，弔古傷蕪城。", "濁酒聊共酌，小鱗鮮可烹。", "抱拙臥江海，胡爲復此行。", "區區螢爝光，何補日月明。", "稽古得車馬，平生笑桓榮。"]}