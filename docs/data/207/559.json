{"author": "李綱", "period": "宋", "type": "诗", "title": "六月十八日同陳興宗鄧成彦志宏早會凝翠閣晚遊泛碧齋", "paragraphs": ["高閣凝虚翠，虛齋泛碧川。", "七峰連秀色，萬户鎖晴煙。", "風物悲遊子，登臨集衆賢。", "伊蒲修淨供，香霧繚芳筵。", "嗜酒陶元亮，狂吟白樂天。", "嫩菱披紫角，新荔擘紅圓。", "文字真清飲，溪山結勝緣。", "畫橋横螮蝀，繡嶺臥蜿蜒。", "落日生氣靄，移舟信泝沿。", "星河光耿耿，風露氣涓涓。", "山吐三更月，人遊半夜船。", "亂螢行熠燿，宿鷺立聯拳。", "盡興忘歸櫂，銜盃約倒蓮。", "乘槎疑犯漢，御氣欲登僊。", "但有詩千首，何妨謫九年。", "深慚二三子，陪我亦蕭然。"]}