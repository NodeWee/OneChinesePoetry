{"author": "李綱", "period": "宋", "type": "诗", "title": "堯明以五詩賮行辭意激昂欽玩無已輙用第五首次韻爲報聊發一笑", "paragraphs": ["吹臺一罇酒，平昔接英遊。", "棘闈澹墨榜，曾見成名秋。", "焉知江海上，乃復同唱酬。", "子如清廟器，端俟識者收。", "又如御厨珍，可用三公羞。", "髙志凛冰雪，妙語鏘琳球。", "三年未飛鳴，一舉宜無儔。", "我已謝世網，逝將老一丘。", "願子勉自愛，食肉鄙虎頭。", "名節乃難立，富貴良易求。"]}