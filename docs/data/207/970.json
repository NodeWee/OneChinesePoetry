{"author": "李綱", "period": "宋", "type": "诗", "title": "自羅漢院欲遊尋真觀雨作不果遂次栖賢聞尋真景物尤美留爲異日不窮之賞賦詩紀之", "paragraphs": ["羽人之宫鄰五老，杖屨欣然事幽討。", "那知一夜雨翻盆，山路難行愁滑倒。", "世間違意常八九，萬事皆然寧自保。", "山靈豈是祕幽奇，欲結清歡故相惱。", "傳聞景物冠廬山，小殿飛樓更精巧。", "古潭搖蕩明月光，綠蘿青松覆煙草。", "屏風九疊雲錦張，古來詩句謫仙好。", "山中道士不出門，玉杵金丹手親搗。", "我方放浪謝冠裳，未覺山林跡如掃。", "真遊儻有不盡緣，容我他年來訪道。"]}