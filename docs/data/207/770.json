{"author": "李綱", "period": "宋", "type": "诗", "title": "聞浙東方寇大作道路不通迂路由江南以歸有感二首  其二", "paragraphs": ["東南久無備，盗賊起不虞。", "掲竿與荷鋤，皆是耕田夫。", "誰爲捕逐者，得官緣苞苴。", "不讀一行字，況復知孫吴。", "厥初既輕敵，屢北輙睢旴。", "屯兵非不多，一掃不復餘。", "虎兕出於柙，是誰之過歟。", "凶焰陵郡縣，良民遭戮屠。", "坐令腹心地，化爲豺豕區。", "除惡當務早，滋蔓良難圖。", "王師何日出，努力觀廟謨。"]}