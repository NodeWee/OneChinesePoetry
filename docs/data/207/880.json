{"author": "李綱", "period": "宋", "type": "诗", "title": "次韻李似表縣丞出示遊西湖古風二首  其一", "paragraphs": ["迂愚與世違，深渺方自屏。", "蕭然巖壑心，不與餘事並。", "澄湖武林西，風物非塵境。", "願爲境中人，此志久已定。", "卜居梁谿濱，日汲陸子井。", "幽夢繞湖山，妙趣神先領。", "浮家苕霅間，初不費馳騁。", "招攜得佳友，髙詠笑匡鼎。", "富貴如浮雲，功名真畫餅。", "且盡季鷹杯，更飽盧仝茗。", "李侯東南來，胸次涵萬頃。", "作詩紀幽尋，句法言可永。", "念子到山中，天地正悽冷。", "青鞋踏冰霜，共賞誰復肯。", "勝遊子先之，吾亦行買艇。"]}