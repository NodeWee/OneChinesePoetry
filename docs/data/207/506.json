{"author": "李綱", "period": "宋", "type": "诗", "title": "次韻疇老贈丹霞三篇并寄丹霞以代簡書 次自警示丹霞韻", "paragraphs": ["佛法如滄溟，深廣初無底。", "欲以蠡測之，望洋顙已泚。", "我生乃虚幻，瀛渤一漚起。", "安得具眼人，爲發無生理。", "丹霞古禪伯，一派曹溪水。", "出岫或雲行，遇坎亦淵止。", "諦觀古文詩，相識佳句裏。", "聞風欲見之，踴躍不能已。", "豐巖距平津，飛錫片時耳。", "願將雪澡心，試聽風生齒。"]}