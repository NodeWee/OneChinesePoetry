{"author": "李綱", "period": "宋", "type": "诗", "title": "太平觀道士植瑞香於簷廡間可愛頗恨不及其花時爲賦小詩", "paragraphs": ["道人心境閑，種花白雲鄉。", "交柯碧珊瑚，薿薿衆葉光。", "弱質資灌溉，孤根怯清霜。", "治畦簷廡間，晏温借朝陽。", "我來恨太晚，不見花吐房。", "想像正開時，淡紫兼微黄。", "濯濯炫秀色，霏霏㒟天香。", "空餘風露枝，璀璨繞逥廊。", "地靈草木潤，長與蘭蕙芳。", "明年花更好，矯首遥相望。"]}