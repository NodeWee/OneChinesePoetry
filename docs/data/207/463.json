{"author": "李綱", "period": "宋", "type": "诗", "title": "志宏以牡丹酴醿見遺戲呼牡丹爲道州長且許時餉酴醿作二詩以報之 牡丹", "paragraphs": ["我昔驅車遊洛陽，正值名圃開花王。", "嫣然萬本鬭妍媚，彫檻綽約羅紅粧。", "風枝似響湘浦珮，露苞如浴驪山湯。", "乍驚照眼國色好，更覺撲鼻春風香。", "鞓紅檀點玉版白，細葉次第舒幽房。", "玉奴纖指尚餘捻，鶴翎坐恐隨風翔。", "就中品格最奇特，共許魏紫并姚黄。", "千金不惜買一醉，少年渾欲花底狂。", "歸來試作牡丹譜，未服秉筆惟歐陽。", "自從遊宦多感傷，况此遠謫閩山傍。", "諦觀世味如嚼蠟，惜花未免猶膏肓。", "亦知春色到庭户，不見此花如未嘗。", "子於何處得一本，贈我意厚誠難忘。", "戲言劍浦此爲最，聊試呼作道州長。", "化工彫刻無厚薄，地氣培植非其鄉。", "雖云單葉不入品，無那富艷踰羣芳。", "願言愛惜勿嘲誚，且醉玉斝酬韶光。"]}