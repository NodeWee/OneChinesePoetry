{"author": "李綱", "period": "宋", "type": "诗", "title": "寓軒用竹爲窗隔以禦西風戲成小詩紀其事示志宏", "paragraphs": ["昔我自帝所，遠謫來沙陽。", "由春以涉夏，及此秋氣凉。", "節物日凄緊，白露結爲霜。", "行當入室處，聊復葺我堂。", "伐竹製窗牖，樸素無青黄。", "西風屏寒色，短日來孤光。", "草木已零落，但聞菊蘂香。", "超然適燕處，便足傲羲皇。", "釋氏戒戀著，一宿寄枯桑。", "今我日必葺，於道無乃荒。", "彼以著故戒，無著何所妨。", "譬猶夢中境，離著可兩忘。", "儻能達此理，隨寓皆道場。"]}