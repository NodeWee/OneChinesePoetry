{"author": "李綱", "period": "宋", "type": "诗", "title": "望龜峰", "paragraphs": ["饒陽景物猶武夷，巖石崛起多瓌奇。", "此峰厥狀更詭異，舉首曳尾如靈龜。", "穹隆曝甲正霜曉，蹣跚引氣當晴暉。", "故知造化巧凝結，欲問所以良難推。", "我疑龍伯釣溟渤，六鼇連引背負歸。", "中途遺一尚贔屓，直欲赴海冠峨巍。", "又疑清江使河伯，波濤相失留於斯。", "化爲巨石峙千古，雖欲鑽灼無由施。", "茫茫神怪不可詰，但使風景增清輝。", "我來閩嶺厭山水，見此還復伸雙眉。", "頗嗟行役不果到，側身西望生長悲。"]}