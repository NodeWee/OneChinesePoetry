{"author": "李綱", "period": "宋", "type": "诗", "title": "隱圃巖桂盛開興宗屢以爲供賦長篇以謝其意并簡志宏", "paragraphs": ["沙陽巖桂雖云多，不若隱圃爲駢羅。", "結根盤據極高大，蔭庭一畝纔數科。", "青葱翠蓋俯軒檻，夭矯蒼虬交枝柯。", "森森密葉碧如玉，撲撲細蘂黄於鵝。", "風傳賸馥尚酷烈，月散清影長婆娑。", "幽香豈止到十里，妙質端恐移金波。", "不隨春景鬭姸媚，直與秋色爭清和。", "芳鮮似欲伴佳菊，冷落更覺憐衰荷。", "幽人愛此自培植，林下不知雙鬢皤。", "爲予折贈誠有意，欲遣鼻觀通禪那。", "吾衰萬事付之懶，不飲奈此秋光何。", "徑須造詣謀一醉，莫待花落霑庭莎。", "妙香吸引入肺腑，吐作佳句同吟哦。"]}