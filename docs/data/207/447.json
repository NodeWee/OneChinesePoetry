{"author": "李綱", "period": "宋", "type": "诗", "title": "志宏復有詩來再賦兩篇爲報念其往復之無已也故寓意卒章以止之  其二", "paragraphs": ["數君妙質來何許，生氣森森如得土。", "依然對此未忘情，亦欲懷之恨無楮。", "宿枝新葉自清妍，蠧拳枯折尤奇古。", "已將金玉照雙眸，更得珠璣編好語。", "男兒學古貴根源，餘力遊兹文翰圃。", "沈思六藝見同歸，縱覽百家知異户。", "浩然養氣塞天淵，沛若江河知孰禦。", "却憐彫斵愁肺肝，但莫苦吟當自愈。"]}