{"author": "李綱", "period": "宋", "type": "诗", "title": "玉局有眉子石硯歌予來沙陽獨攜一圓硯乃眉子石也戲次其韻", "paragraphs": ["美人多恨顰雙眉，眼波秋水增清奇。", "天然此石巧相似，儒生作硯聲酸嘶。", "横雲慘淡遠山碧，猶带深閨畫時色。", "金堅玉潤月輪圓，笑殺世間銅雀渴。", "十年提挈隨拙翁，相攜謫墮溪山中。", "窗明几淨日相對，風露夜永燈光紅。", "毛穎陳玄用功處，髪禿肌銷留不住。", "與君長此結幽歡，我自多言子無語。"]}