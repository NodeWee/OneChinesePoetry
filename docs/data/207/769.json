{"author": "李綱", "period": "宋", "type": "诗", "title": "聞浙東方寇大作道路不通迂路由江南以歸有感二首  其一", "paragraphs": ["理裝適吴會，避寇由江濱。", "寧知治安世，乃作途窮人。", "風濤豈不險，舟檝尚可因。", "失身入畏塗，難以理義陳。", "平生笑子美，逃亂走踆踆。", "如今翻自笑，亦須謀此身。", "此身何足惜，上有髙年親。", "骨肉幾百口，干戈已相鄰。", "以我此日心，知彼無辜倫。", "安得濟川舟，載之適通津。", "徙置安樂土，不知戰鬪塵。", "已矣可奈何，願爲太平民。"]}