{"author": "李綱", "period": "宋", "type": "诗", "title": "是夜復乘泛碧齋至北溪口觀新橋與興宗志宏分題予得泛字", "paragraphs": ["秋髙氣倍清，夜靜舟初泛。", "露華浩如洗，月色寒可鑒。", "林巒與邑屋，左右入軒檻。", "晶熒星影搖，崷崒山光蘸。", "風微煙羃羃，溪遠波湛湛。", "端疑客乘槎，坐使雲河犯。", "觀梁且停橈，戀月愁繫纜。", "景幽費摹寫，思妙造古淡。", "吾方久於此，勝賞豈云暫。", "願同二三子，險韻時得探。"]}