{"author": "劉敞", "period": "宋", "type": "诗", "title": "奉同永叔於劉功曹家聽楊直講女奴彈啄木見寄之作", "paragraphs": ["空林多風霜霰零，啄木朝饑悲長鳴。", "口雖能呼心不平，誰彈琵琶象其聲。", "雌雄切直相丁嚶，欲飛未飛皆有情。", "琵琶八十有四調，此曲獨得傳玄妙。", "翠鬟小女眉目殊，能承主歡供客娛。", "轉關揮撥意澹如，坐人雖多旁若無。", "醉翁引觴不汝餘，歌詩彈鋏歸來乎。", "兩君韻高尚如此，何況櫪上之馬淵中魚。", "我生不曉世俗樂，頃臥江城更寂寞。", "園中有時聞啄木，雖有高下無宮角。", "木聲梨然當人心，猋氏之風殆可學。", "淵明無弦非無意，白髮秋來自少樂。", "得公新詩濯我愁，因問楊子更借不，我欲醉聽江城樓。"]}