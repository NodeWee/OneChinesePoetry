{"author": "劉敞", "period": "宋", "type": "诗", "title": "蒙某借示新詩不勝嘆服輒妄作五言一首以誌欣慕", "paragraphs": ["元化陶鈞外，中樞斗極邊。", "濟時俱陟降，均逸暫蕃宣。", "近輔城連十，東方騎累千。", "親歡主于適，時論老而傳。", "養志古何有，承顔能浩然。", "君羮鼎味在，綵服衮衣聫。", "德表真希世，天倫略比肩。", "名今萬石最，學肯一經專。", "相戒南陔養，賡歌棠樹篇。", "塤箎盛迭奏，金玉爛相鮮。", "錫類迂深眷，懷歸私自憐。", "一聞詩禮意，特悟昔人賢。"]}