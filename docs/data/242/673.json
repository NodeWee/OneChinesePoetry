{"author": "劉敞", "period": "宋", "type": "诗", "title": "丙申閏月領揚州與京師諸公別戊戌十一月受詔還閣首尾僅三年爾然原叔伯庸隱甫子奇公南清卿之翰昌言八人者皆已徂謝感之愴然作七言寄滑州正臣密學給事", "paragraphs": ["冠蓋如雲笑別時，亦知陳迹易傷悲。", "歸來未似鍾山醉，零落多於鄴下詩。", "人事可憐駒過隙，秋風幾許鬢成絲。", "何須更聽山陽笛，欲近西州涕自垂。"]}