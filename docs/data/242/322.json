{"author": "劉敞", "period": "宋", "type": "诗", "title": "得隱直書重陽日登高于三門禹廟悵然恨不參之作一詩以寄", "paragraphs": ["九日情何極，三門望特高。", "大河横日夜，砥柱析毫毛。", "眺覽興亡古，登臨意氣豪。", "窮源悲絕域，微禹歎容刀。", "萬事浮雲去，前賢逝水滔。", "秋陰生遠塞，殺氣起臨洮。", "努力追遊晚，逢人應接勞。", "黄花滿酌酒，白鷺看驚濤。", "醉舞相傾倚，商歌散欎陶。", "别離懷病友，書禮諭綈袍。", "俗態隨傖父，愁吟困楚騷。", "飛車儻可得，攜手恣遊遨。"]}