{"author": "劉敞", "period": "宋", "type": "诗", "title": "吳資政守陜一年還守西都又改禮部寄示在陜時詩作此致謝", "paragraphs": ["分陜間何闊，期年迨有成。", "去思仍舊俗，來暮已新聲。", "父老壺漿遠，兒童竹馬輕。", "圖書還洛奥，禮樂命春卿。", "繼出甘棠什，流傳大雅情。", "正風瞻豈弟，舊觀復神眀。", "露鶴九秋警，霜蟬千里清。", "知音非季子，猶識二南并。"]}