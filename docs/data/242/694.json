{"author": "劉敞", "period": "宋", "type": "诗", "title": "壺公祠大樹", "paragraphs": ["壺公飛昇向千歲，茲樹懸壺今尚在。", "繁根鬰屈蟠蛟龍，冗幹呺嚎作天籟。", "樛枝入土又旁出，四面童童若車蓋。", "大鈞播物信容易，父老相傳謾驚駭。", "孔明廟前千丈栢，老子庭中左紐檜。", "天資正直本當壽，地養堅強自宜大。", "嗟爾朽質名弗聞，雖能所生世何賴。", "雷霆不及斤斧遺，但恐狐貍假爲怪。"]}