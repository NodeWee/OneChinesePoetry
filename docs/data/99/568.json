{"author": "杜牧", "period": "唐", "type": "诗", "title": "奉送中丞姊夫儔自大理卿出鎮江西敘事書懷因成十二韻", "paragraphs": ["惟帝憂南紀，搜賢與大藩。", "梅仙調步驟，庾亮拂橐鞬。", "一室何勞掃，三章自不冤。", "精明如定國，孤峻似陳蕃。", "灞岸秋猶嫩，藍橋水始喧。", "紅旓罣石壁，黑矟斷雲根。", "滕閣丹霄倚，章江碧玉奔。", "一聲仙妓唱，千里暮江痕。", "私好初童稚，官榮見子孫。", "流年休挂念，萬事至無言。", "玉輦君頻過，馮唐將未論。", "庸書醻萬債，竹塢問樊村。"]}