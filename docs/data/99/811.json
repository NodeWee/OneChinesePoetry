{"author": "杜牧", "period": "唐", "type": "诗", "title": "爲人題贈二首 二", "paragraphs": ["綠樹鶯鶯語，平江燕燕飛。", "枕前聞[鴈去]，樓上送春歸。", "半月縆雙臉，凝腰素一圍。", "西牆苔漠漠，南浦夢依依。", "有恨簪花懶，無聊鬬草稀。", "雕籠長慘淡，蘭畹謾芳菲。", "鏡歛青蛾黛，燈挑皓腕肌。", "避人勻迸淚，拖袖倚殘暉。", "有貌雖桃李，單棲足是非。", "雲軿載馭去，寒夜看裁衣。"]}