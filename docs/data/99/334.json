{"author": "杜牧", "period": "唐", "type": "诗", "title": "許七侍御棄官東歸瀟灑江南頗聞自適高秋企望題詩寄贈十韻", "paragraphs": ["天子繡衣吏，東吳美退居。", "有園同庾信，避事學相如。", "蘭畹晴香嫩，筠溪翠影疎。", "江山九秋後，風月六朝餘。", "錦帙開詩軸，青囊結道書。", "霜巖紅薜荔，露沼白芙蕖。", "睡雨高梧密，棊燈小閣虛。", "凍醪元亮秫，寒鱠季鷹魚。", "塵意迷今古，雲情識卷舒。", "他年雪中櫂，陽羨訪吾廬。"]}