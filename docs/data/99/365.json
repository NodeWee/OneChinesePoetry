{"author": "杜牧", "period": "唐", "type": "诗", "title": "奉和門下相公送西川相公兼領相印出鎮全蜀詩十八韻", "paragraphs": ["盛業冠伊唐，台階翊戴光。", "無私天雨露，有截舜衣裳。", "蜀輟新衡鏡，池留舊鳳凰。", "同心真石友，寫恨蔑河梁。", "虎騎搖風斾，貂冠韻水蒼。", "彤弓隨武庫，金印逐文房。", "棧壓嘉陵咽，峰橫劒閣長。", "前驅二星去，開險五丁忙。", "回首崢嶸盡，連天草樹芳。", "丹心懸魏闕，往事愴甘棠。", "治化輕諸葛，威聲懾夜郎。", "君平教說卦，夫子召升堂。", "塞接西山雪，橋維萬里檣。", "奪霞紅錦爛，撲地酒壚香。", "忝逐三千客，曾依數仞牆。", "滯頑堪白屋，攀附亦同行。", "肉管伶倫曲，簫韶清廟章。", "唱高知和寡，小子斐然狂。"]}