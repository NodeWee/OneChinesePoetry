{"author": "杜牧", "period": "唐", "type": "诗", "title": "梁秀才以早春旅次大梁將歸郊扉言懷兼別示亦蒙見贈凡二十韻走筆依韻", "paragraphs": ["玉塞功猶阻，金門事已陳。", "世途皆擾擾，鄉黨盡循循。", "客道難投足，家聲易發身。", "松篁標節晚，蘭蕙吐詞春。", "處困羞搖尾，懷忠壯犯鱗。", "宅臨三楚水，衣帶二京塵。", "歛迹愁山鬼，遺形慕谷神。", "採芝先避貴，栽橘早防貧。", "弦泛桐材響，杯澄糯醁醇。", "但尋陶令集，休獻楚王珍。", "林密聞風遠，池平見月勻。", "藤龕紅婀娜，苔磴綠嶙峋。", "雪樹交梁苑，冰河漲孟津。", "面邀文作友，心許德爲隣。", "旅館將分被，嬰兒共灑巾。", "渭陽連漢曲，京口接漳濱。", "通塞時應定，榮枯理會均。", "儒流當自勉，妻族更誰親。", "照矚三光政，生成四氣仁。", "磻溪有心者，垂白肯湮淪。"]}