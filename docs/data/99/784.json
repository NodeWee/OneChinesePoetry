{"author": "杜牧", "period": "唐", "type": "诗", "title": "川守大夫劉公早歲寓居敦行里肆有題壁十韻今之置第乃獲舊居洛下大僚因有唱和歎詠不足輙獻此詩", "paragraphs": ["旅館當年葺，公才此日論。", "林繁輕竹祖，樹暗惜桐孫。", "鍊藥藏金鼎，疏泉陷石盆。", "散科松有節，深薙草無根。", "龍臥池猶在，鸎遷谷尚存。", "昔爲揚子宅，今是李膺門。", "積學螢嘗聚，微詞鳳早吞。", "百年明素志，三顧起新恩。", "雪耀冰霜冷，塵飛水墨昏。", "莫教垂露迹，歲晚雜苔痕。"]}