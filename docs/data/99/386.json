{"author": "杜牧", "period": "唐", "type": "诗", "title": "道一大尹存之庭美二學士簡于聖明自致霄漢皆與舍弟昔年還往牧支離窮悴竊於一麾書美歌詩兼自言志因成長句四韻呈上三君子", "paragraphs": ["九金神鼎重丘山，五玉諸侯雜珮環。", "星座通霄狼鬣暗，戍樓吹笛虎牙閑。", "斗間紫氣龍埋獄，天上洪爐帝鑄顏。", "若念西河舊交友，魚符應許出函關。"]}