{"author": "杜牧", "period": "唐", "type": "诗", "title": "牧陪昭應盧郎中在江西宣州佐今吏部沈公幕罷府周歲公宰昭應牧在淮南縻職敘舊成二十二韻用以投寄", "paragraphs": ["燕鴈下揚州，涼風柳陌愁。", "可憐千里夢，還是一年秋。", "宛水環朱檻，章江敞碧流。", "謬陪吾益友，祗事我賢侯。", "印組縈光馬，鋒鋩看解牛。", "井閭安樂易，冠蓋愜依投。", "政簡稀開閣，功成每運籌。", "送春經野塢，遲日上高樓。", "玉裂歌聲斷，霞飄舞帶收。", "泥情斜拂印，別臉小低頭。", "日晚花枝爛，釭凝粉彩稠。", "未曾孤酩酊，剩肯隻淹留。", "重德俄徵寵，諸生苦宦遊。", "分途之絕國，灑淚拜行輈。", "聚散真漂梗，光陰急轉郵。", "銘心徒歷歷，屈指盡悠悠。", "君作烹鮮用，誰膺仄席求。", "卷懷能憤悱，卒歲且優遊。", "去矣時難遇，沽哉價莫酬。", "滿枝爲鼓吹，衷甲避戈矛。", "隋帝宮荒草，秦王土一丘。", "相逢好大笑，除此總雲浮。"]}