{"author": "杜牧", "period": "唐", "type": "诗", "title": "往年隨故府吳興公夜泊蕪湖口今赴官西去再宿蕪湖感舊傷懷因成十六韻", "paragraphs": ["南指陵陽路，東流似昔年。", "重恩山未答，雙鬢雪飄然。", "數仞慙投跡，群公愧拍肩。", "駑駘蒙錦繡，塵土浴潺湲。", "郭隗黃金峻，虞卿白璧鮮。", "貔貅環玉帳，鸚鵡破蠻牋。", "極浦沈碑會，秋花落帽筵。", "旌旗明迥野，冠珮照神仙。", "籌畫言何補，優容道實全。", "謳謠人撲地，雞犬樹連天。", "紫鳳超如電，青襟散似煙。", "蒼生未經濟，墳草已芊綿。", "往事惟沙月，孤燈但客船。", "峴山雲影畔，棠葉水聲前。", "故國還歸去，浮生亦可憐。", "高歌一曲淚，明日夕陽邊。"]}