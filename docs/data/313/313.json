{"author": "舒岳祥", "period": "宋", "type": "诗", "title": "丙子兵禍自有宇宙寧海所未見也予家二百指甔石將罄避地入剡貸粟而食解衣償之不敢以淵明之主人望於人也因讀淵明乞食詩和韻書懷呈達善亦見達善燒痕藁中有陶公乞食顔公乞米二帖跋尾也", "paragraphs": ["淵明不可及，適意惟所之。", "無食不免乞，折腰乃竟辭。", "主人必義士，知心如子期。", "厚饋既賙急，復酌我以巵。", "談諧有真味，斯人定能詩。", "柳惠未失正，魯男豈可非。", "學陶何必乞，書此以自貽。"]}