{"author": "舒岳祥", "period": "宋", "type": "诗", "title": "寇攘之餘穀五斗才易一鷄衰老多病資血味以爲養求之弗可得畜二母鷄自春抱育至夏百翼不減子美生理喜而有作", "paragraphs": ["昔有尸鄉翁，養鷄蓋阡陌。", "累財千餘萬，積微利自博。", "子美居瀼西，此物尚百翮。", "作詩戒宗文，牆東樹籠柵。", "我今山居中，生理苦迫窄。", "衰年資食治，時有不速客。", "海魚不常儲，溪蟹碎難擘。", "頗欲效兩翁，字鷄供口食。", "買得雙伏雌，領以一赤幘。", "戶外聽約束，安能汙案席。", "剖坼五十卵，引哺漸開拆。", "從茲日生生，向秋益繁息。", "麥雲行刈黄，可得二十石。", "已知餠臛具，不假天邊翼。", "竊笑茅季偉，割烹惟一隻。", "奉親不及賓，資生拙無策。"]}