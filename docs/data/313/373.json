{"author": "舒岳祥", "period": "宋", "type": "诗", "title": "詵十二弟以冬菊盆爲余壽此花品金色而中心作葱管突起正如金荔子乃作雪中英一首謝之", "paragraphs": ["弟以冬菊爲兄壽，臨風多情爲三嗅。", "煌煌金椀覆金柈，葱管玲瓏明艷透。", "重陽曾見金佛頭，頂似旋螺踴泡漚。", "別有一種金荔子，心中簇簇高堆起。", "此時衆菊爭紛敷，二品於中亦自殊。", "况此千林骨立後，何從得此金覆盂。", "從來菊號霜下傑，今當喚作雪中英。", "雪中松柏不若汝剛貞，孔云後凋特晚耳，冬嶺落毛釵亂橫。", "水仙山礬何足道，此花便是梅花兄。"]}