{"author": "舒岳祥", "period": "宋", "type": "诗", "title": "退之謂以鳥鳴春往往鳥以夏鳴耳古人麥黄韻鸝庚之句乃真知時山齋靜聽嘲哳羣萃有麥熟之鳴戲集鳥名而賦之", "paragraphs": ["麥熟即快活，汝不食麥空饒舌。", "前時斗粟銀百星，老農無銀色菜青。", "此鳥年年啄草子，今年草根救人死。", "鳥無所食饑奈何，見人食麥喜且歌。", "催人鍛磨尤慇懃，前身恐是老農身。", "大麥炊糍先祭祖，小麥作餠賽田神。", "姊捉麥，姊捉麥，姊娣相隨筐有獲。", "田間滯穟縱復橫，傴僂東阡與西陌。", "婆餠焦，斷消息。", "而今麥熟婆當還，莫憂餠焦兒不食。", "脫布袴，村村雨滿田無路。", "平生不慣著新衣，兩腿泥深逐牛步。", "脫破袍，與郎裁衫兩髀高。", "田頭赫日曬額焦，脫衣掛樹踏桔槔。", "畫眉叫，畫眉叫，抹截梳裝趁炊早。", "夫婦如賓有古風，烏頭白頰宜相好。", "上堂問訊白頭翁，蚤晚寒溫候不同。", "善事阿姑姑不惡，麤茶淡飯是家風。", "提葫蘆，沽美酒，布帘書字隣家有。", "沽來行饁望田頭，先酌甆甌奉姑舅。", "不學前村百舌兒，說非說是摇花柳。", "不學桑間鳩婦相勃磎，天陰逐去晴歸來。", "大婦偷，我弗偷，辨說曲直令儂羞。", "淺鋪薄遍煮莧汁，二升麥餠鶻突流。", "爺飯飯，奉親約己渠非訕。", "誰倚闌干十二紅，鮮鮮翠碧亂芳叢。", "燭燒花蠟夜嫌短，詞斲錦囊尊不空。", "此事有分求不得，不知歸去從耕農。"]}