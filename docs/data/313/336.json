{"author": "舒岳祥", "period": "宋", "type": "诗", "title": "平皋木芙蓉千株爛然雲錦醉行其中如遊芙蓉城也作歌紀之", "paragraphs": ["牡丹一名木芍藥，拒霜也號木芙蓉。", "好花名盡多重疊，不取枝同取貌同。", "悲鴻一聲天雨血，落霞萬頃江飲虹。", "水花已盡岸花出，千朵萬朵能白紅。", "曾共鴛鴦登繡縟，也隨鸂鶒上屏風。", "金釵欲插嫌花重，玉手高攀與面重。", "弄色合歡無限思，九心千葉爲誰容。", "朝看花開紅偏淡，暮見花斂紅轉濃。", "朝開夕斂如趨市，明日風光移別蘤。", "平生愛花入骨髓，白頭出沒與花似。", "老我逢花六十秋，花開花落水悠悠。", "未喫太平一杯酒，歲歲花開伴白頭。"]}