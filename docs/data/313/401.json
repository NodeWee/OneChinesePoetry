{"author": "舒岳祥", "period": "宋", "type": "诗", "title": "七月望日避地省坑存思庵留題時章林出白石可爲水晶有旨差路縣官同金玉提舉差夫取鑿又宿兵守之吏卒旁午指予爲上戶求雞羊酒米油鐵無以應其求且不堪其屢也來避于此予念自丁丑之亂至此凡三避矣僧舊屋更新悵然有感因賦之", "paragraphs": ["去家無十里，過嶺即他鄉。", "避地身三到，傷時淚數行。", "高簷齊古樹，新屋背斜陽。", "我欲相鄰住，青山志未償。"]}