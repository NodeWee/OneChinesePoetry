{"author": "舒岳祥", "period": "宋", "type": "诗", "title": "綠萼香梅十樹咸淳間自內前買歸亂後尚存對之感歎", "paragraphs": ["縞衣黄裏綠雲跗，僊家結束來天隅。", "承平故態今尚爾，流落空山成歎吁。", "莫對此花被渠惱，惜花情重人先老。", "多少當時似玉人，埋沒沙場隨塞草。", "杳杳宮車去不回，上林雁過無書到。", "內園今更不堪看，蝶廢蜂休日易昏。", "玉砌無人寒兔入，觚稜棲草野鴟蹲。", "黍離麥秀今如此，豈爲梅花故斷魂。"]}