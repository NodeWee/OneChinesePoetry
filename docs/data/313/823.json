{"author": "舒岳祥", "period": "宋", "type": "诗", "title": "丙子兵禍台溫爲烈寧海雖經焚掠然耕者不廢丁丑粗爲有秋但種秫者少以醉人爲瑞物吾亦似陶靖節時或無酒雅詠不輟也八月初九日連日雷雨溪路阻絕山房岑寂此夕初霽濁酒新漉數酌竟步秋樹陰潭魚可數望前峰老楓數十株已無色白鳥飛翻去來是中有惠崇大年筆家人遣兩力來迎因倒坐籃輿而歸人或問之戲答曰吾日莫途遠故倒行也記以三絕  其二", "paragraphs": ["去鳥仍回白，殘陽更借紅。", "傷今兵亂後，人醉不如楓。"]}