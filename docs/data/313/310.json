{"author": "舒岳祥", "period": "宋", "type": "诗", "title": "雨餘草樹間羽蟲亂鳴山齋晚酌朋輩已散聽之不減孔稚圭兩部鼓吹也既醉而卧卧而覺家人尚明燈事績說向來鼻鼾雷鳴兩山皆撼也戲作示之", "paragraphs": ["秋蟲不用喙，動羽哀更清。", "夜長不肯默，我眠渠自鳴。", "我則異於是，鼻息爲雷聲。", "止作不以力，大音自天成。", "鼻吼耳不知，此樂尤難名。"]}