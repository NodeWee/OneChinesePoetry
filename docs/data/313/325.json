{"author": "舒岳祥", "period": "宋", "type": "诗", "title": "初九日夜月下聞蛙此物得水悅樂故鳴心事與農人相關也", "paragraphs": ["平田展明湖，密林含宿霧。", "整冠對明月，天眼實汝顧。", "那敢醉謼號，袒跣縱箕踞。", "清心聽鳴蛙，勝與俗子語。", "青秧插已齊，決決溝底度。", "憂樂在晴雨，將非爲私故。", "斯言乃知音，旁人自不喻。", "余茲適無事，泯然離好惡。", "坐久天西傾，汝鳴余睡去。"]}