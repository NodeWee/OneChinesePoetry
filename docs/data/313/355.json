{"author": "舒岳祥", "period": "宋", "type": "诗", "title": "庵中有紅山茶一株自臘月開至二月半爲蕊尚無數也蓋十霜十雪矣", "paragraphs": ["山茶一株紅勝燭，旋落旋開相陸續。", "朱霞散射曉霏晴，熠熠林光映幽谷。", "雪中見此朱砂杯，道人無情還悅目。", "端正濃粧不逞妖，處女頩然在幽獨。", "有時脫蒂響蒼苔，不作他花飛片逐。", "劍南樵叟設色時，就掌調丹貴勻熟。", "花容肉色兩相宜，肌理細膩端不俗。", "畫猶如此况天生，謂花無韻評未足。", "白茶雖白太清癯，何惜深紅著深綠。"]}