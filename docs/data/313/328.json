{"author": "舒岳祥", "period": "宋", "type": "诗", "title": "往時予有湖湘之游同年黄東發提舉以清江楮衾贈別藏之四年矣山房夜寒覆之甚佳亂後不知東發避地何處作此擬寄", "paragraphs": ["我昔向湘潭，故人貽我別。", "珍於錦鯨贈，未數綈袍脫。", "溫如陽春曦，白似臘天雪。", "香收禪榻雲，光映書齋月。", "政爾獨眠佳，毋使惡卧裂。", "陰寒不內侵，和氣無外泄。", "自從離亂來，袍褞罄攘奪。", "惟此寄僧房，與書俱不滅。", "我本生蠹魚，自愛紙中穴。", "宛如蠶作繭，蛾吐眉眼出。", "夜來初肅霜，子美衾如鐵。", "忽憶此青氈，覆我儉且潔。", "中有布衾銘，此銘無冷熱。"]}