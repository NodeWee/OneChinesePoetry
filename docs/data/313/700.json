{"author": "舒岳祥", "period": "宋", "type": "诗", "title": "七月十五日競傳有鐵騎八百來屠寧海人懼罹仙居禍僦船入海從鴟夷子遊余在龍舒精舍事定而後聞之幸免奔竄深有羨于漁家之樂也作漁父一首", "paragraphs": ["年來避世羨漁郎，全載妻兒雲水鄉。", "隔葦鳴榔分細火，带苔收網曬斜陽。", "一絲寒雨鱸腮紫，半箔歸潮蟹斗黄。", "欲逐鴟夷江海去，西風無奈稻花香。"]}