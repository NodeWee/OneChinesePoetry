{"author": "舒岳祥", "period": "宋", "type": "诗", "title": "庚辰冬帥初與正仲約過閬風既而予坐病二友亦不果至辛巳四月帥初特來訪予時尚在病中爲予留山庵一宿而去似不欲勞予應酬耳歸至中涂有詩見寄予次韻因貽正仲也", "paragraphs": ["杜宇啼時多是雨，酴醿開後便無春。", "惜花底學千金子，對酒還思兩玉人。", "良藥草中閑長葉，幽禽花裏巧藏身。", "青山百里通來往，衰病何曾厭客頻。"]}