{"author": "周密", "period": "宋", "type": "诗", "title": "甲戌八月武康安吉水禍甚慘人畜田廬漂沒殆盡賦苦雨行以紀一時之實", "paragraphs": ["雷車推翻電車折，龍鬣勞勞滴清血。", "羲和愁抱赤烏眠，陽侯怒蹴秋潢裂。", "風寒田火夜不明，桔槔椎鼓聲彭彭。", "家家捄田如捄死，處處防隴如防城。", "丁男凍餒弱女泣，今歲催苗如火急。", "一家命寄一田中，何敢辭勞歎霑濕。", "四山湓湧地軸浮，潮聲半夜移桃州。", "千家井邑類飄葉，啾啾赤子生魚頭。", "大田積沙高數尺，南陌東阡了難識。", "死者沉湘魂莫招，生者無家歸不得。", "呼天不聞地不知，縣官不卹將告誰。", "與其饑死在溝壑，不若漂死隨蛟螭。", "何人發廩講荒政，牋天急捄生民命。", "拯溺誰無孟氏心，裹飯空憐子桑病。", "恭惟在位皆聖賢，等閑鍊石能補天。", "轉移風俗在俄頃，不歌苦雨歌豐年。"]}