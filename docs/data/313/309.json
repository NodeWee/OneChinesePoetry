{"author": "舒岳祥", "period": "宋", "type": "诗", "title": "村莊麥飯虀筍有懷達善正仲帥初因寄袁仲素季厚陳用之", "paragraphs": ["麥風生曉寒，梅潦藴炎溽。", "三日不出門，新筍已成竹。", "獨酌固自佳，對婦亦不俗。", "黄魚出海門，饜飫及僮僕。", "因思去年時，煎牟作糜粥。", "饑餓走荒山，羣奴深兩目。", "今春幸完生，一飽萬事足。", "薄蠶微有收，條桑柔更綠。", "百里無鷄豚，雖老不食肉。", "本是在家僧，殺生豈吾欲。", "頗恨在棠谿，芻豢事屠戮。", "歸來賣筍翁，燒煮擬果腹。", "無奈軍馬囂，十百遭縛束。", "此君何不幸，乃值汝輩辱。", "今辰斑衣郎，扣門求采錄。", "開奩粲纖指，解苞剝寒玉。", "釋縛李左車，拭面何平叔。", "有此席上珍，舉筯誠不惡。", "風味近瑶柱，標格薦醽醁。", "似憐老翁饞，洗我塵一斛。", "蛻脫成癯仙，凌空駕黄鵠。", "吐吭出新詩，落紙欹醉墨。", "王劉戴三君，秦楚齊敵國。", "樂縣森筍簴，箭鋒值正鵠。", "安得長相從，大嚼篔簹谷。", "二袁竹主人，森森散林麓。", "我來不問主，竟造藏書屋。", "主人不我苛，終歲取書讀。", "陳郎後來秀，長瘦带巖壑。", "挾冊從我遊，牛腰許成軸。"]}