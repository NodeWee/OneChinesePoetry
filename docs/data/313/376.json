{"author": "舒岳祥", "period": "宋", "type": "诗", "title": "九日敏求與姪璋九萬載酒蓀墅邀予與胡山甫潘少白及華頂周服之道士周若晦作客欲摘蕊浮杯叢委草間未有消息憫然賦之", "paragraphs": ["五柳先生貧欠酒，不說無花過重九。", "杜陵野客酒可賒，只恨青蕊成蹉跎。", "如今風物尤悽惻，繞叢覓蕊無消息。", "寒螿相弔野水流，病蝶來偎寒日夕。", "不見金錢將翠羽，惟有悲風吹蔓棘。", "古人愛汝非無意，志士仁人例憔悴。", "楚國無人屈子傷，陶杜凄凉唐晉季。", "此日何日悲更悲，聊嗅青枝記一時。", "往時好事環轍迹，建業錢塘華盡識。", "就中內本碧玉杯，欲買黄金惜不得。", "兩都風景今何如，淚墮叢邊和露滴。"]}