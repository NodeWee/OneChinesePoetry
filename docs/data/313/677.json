{"author": "舒岳祥", "period": "宋", "type": "诗", "title": "壬辰正月胡子持孫平叔劉正仲諸友於鴈蒼建赤城先生祠賦唐律一十韻以紀其事", "paragraphs": ["句讀從朱老，經書本釋翁。", "於藍青所出，他石玉堪攻。", "文啟吾鄉秀，心知百代崇。", "推尊非苟合，議論自難同。", "名節道鄉峻，詞章淮海雄。", "諸公交贊譽，此老定磨礲。", "舊祀儒宮側，新祠佛寺東。", "開山猶別子，傳鉢許宗風。", "俎豆干戈後，詩書煨燼中。", "千年期勿壞，印印此心通。"]}