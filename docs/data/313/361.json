{"author": "舒岳祥", "period": "宋", "type": "诗", "title": "六月十四夜久雨新霽見月極佳坐觀萬堂中收拾塵霓湛然不作久不見此趣因書之以寄正仲", "paragraphs": ["久雨新霽如發蒙，嫩月出海來屋東。", "開軒靜聽百蟲語，清光入沼翻簾櫳。", "白日勞勞生萬事，不如淡月含冥濛。", "收心展體且高枕，合眼不管東方紅。", "我緣居貧得清省，晏起一粥黄昏鐘。", "更深一頓白湯餠，坐送落月沉西峰。", "眼昏燈下不看字，與書相忘如不逢。", "漸收少年辟穀效，養取眼力成方瞳。", "自行此法頗簡易，有能修之神氣充。", "臨役多憂劉正仲，少忍一月毋怱怱。"]}