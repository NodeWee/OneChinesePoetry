{"author": "舒岳祥", "period": "宋", "type": "诗", "title": "菖蒲最難養置而弗省則弗滋勤勤拂拭則病矣余性甚嗜之往往不特人病苗而苗亦病人矣講求其法至備嘗爲之作譜書留南郭楊建處建攝令黄巖死於兵無從問矣端午日尋石菖蒲偶成一律", "paragraphs": ["多忘昏昏久廢書，閑來石上採菖蒲。", "瘦鞭走石蛟龍窟，細葉穿苔虎豹鬚。", "陰洞容光明復晦，乳泉盈坎潤難枯。", "試拈九節風前嗅，已覺登仙不用扶。"]}