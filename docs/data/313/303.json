{"author": "舒岳祥", "period": "宋", "type": "诗", "title": "子瞻在惠州以十月初吉作重九和淵明己酉九月九日韻余去年以此日奔避萬山今日則有間矣有野人饋菊兩叢對之歎息因繼韻陶蘇之後", "paragraphs": ["去年十月吉，四山戎馬交。", "携家走萬壑，惟恐草莽凋。", "今日復此日，回睇龍舒高。", "青黄雜遠樹，丹碧曖微霄。", "黄華一斗酒，慰此兩足勞。", "念茲一釜內，觸之成爛焦。", "我窮天所憐，杯水解鬰陶。", "冥心聽回斡，聊以永今朝。"]}