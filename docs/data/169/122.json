{"author": "徐夤", "period": "唐", "type": "诗", "title": "尚書會仙亭詠薔薇夤坐中聯四韻晚歸補緝所聯因成一篇", "paragraphs": ["結綠根株翡翠莖，句芒中夜刺猩猩。", "景陽妝赴嚴鐘出，楚峽神教暮雨晴。", "躑躅豈能同日語，玫瑰方可一時呈。", "風吹嫩帶香苞展，露灑啼思淚點輕。", "阿母蘂宮期索去，昭君榆塞闕齎行。", "藂高恐礙含泥燕，架隱宜棲報曙鶯。", "鬬日只憂燒密葉，映階疑欲讓雙旌。", "含煙散纈佳人惜，落地遺鈿少妓爭。", "丹渥不因輸繡段，錢圓誰把買花聲。", "海棠若要分流品，秋菊春蘭兩恰平。"]}