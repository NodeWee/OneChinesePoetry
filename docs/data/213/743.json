{"author": "程遇孫", "period": "宋", "type": "诗", "title": "□□庚午春之七日前成都通川陵陽程遇孫艤東去之舟於涪陵岸下太守謝宋卿以踏磧故事招飲北巖謁伊川先生像于鈎深堂敬賦古詩一章刻諸巖石", "paragraphs": ["春風吹客舟，沙際初倚柁。", "懷人愛其屋，木杪危若墮。", "欣從太守遊，江色清照坐。", "當年紹述議，洛黨亦奔播。", "時人欲殺翁，甘此采薇餓。", "流離終愛君，怨語無騷些。", "寥寥十翼後，學易孰無過。", "諸儒踐陳迹，如蟻困旋磨。", "巖棲獨鈎深，混沌與鑿破。", "書成置篋中，山鬼嚴夜邏。", "向來新說行，六籍乃生禍。", "氛埃滿神州，久被犬羊涴。", "何如北巖石，樵牧不敢唾。", "詩寒不成章，聊爲茲石賀。"]}