{"author": "釋居簡", "period": "宋", "type": "诗", "title": "爲癡絕和尚贊初祖達磨并馬大師畫象  其一", "paragraphs": ["穿耳耳未嘗穴，缺齒齒未嘗折。", "北度一葦可航，西歸隻履自挈。", "或謂之空劫已前中流砥柱，或謂之拈花已後金口木舌。", "或曰正宗別調，又曰直指曲說，皆非吾之所謂道也。", "若夫求大乘器，走十萬里，俟人作興，器豈大乘。", "夙負先覺，禮聞來學。", "學而知之，既遠且邈。", "負是四者，吾恐五竺之鐵不足鑄此錯也。"]}