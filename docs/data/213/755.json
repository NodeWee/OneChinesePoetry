{"author": "趙希濬", "period": "宋", "type": "诗", "title": "題雲間閣", "paragraphs": ["昔年嚴大夫，偶來怨遷謫。", "我本麋鹿姿，得此已自適。", "乘閒陟上方，□尋唐人石。", "豈期當三伏，一天雲四冪。", "快哉風南來，萬籟相呼吸。", "雨餘禾麻潤，是山皆喜色。", "一杯傾晚飲，綠瓜間未實。", "是非不到耳，休厭山城寂。", "樹影抹橫烟，角聲暗落日。", "長江去不返，况此百年客。", "企首老玉仙，白髮何由摘。"]}