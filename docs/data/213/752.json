{"author": "趙希融", "period": "宋", "type": "诗", "title": "賦玉岩", "paragraphs": ["君不見陶令門前栽五柳，聊爲折腰辭五斗。", "歸來三徑足歡娛，琴書得趣人誰有。", "又不見和靖卜築臨西湖，湖山勝景天下無。", "至今疏影橫斜句，人與梅花共清癯。", "古來逸士皆如此，一節純全能終始。", "三歎古風挽莫回，幸有玉岩人足比。", "二十餘年養浩深，厭居朝市入山林。", "此身出處無非道，憂世誰知一寸心。", "愧予朱墨塵埃裏，恨不巖前濯清泚。", "想象入室芝蘭馨，有□清廟遺音美。", "聞說當年贈監書，蒲公之見特其粗。", "要知命義吾儒事，願學同遊周邵蘇。"]}