{"author": "劉宰", "period": "宋", "type": "诗", "title": "和樓倅宗簿  其二", "paragraphs": ["余幼好此奇服兮，歲荏苒而華顛。", "聞若人之好修兮，搴衆芳而獨專。", "結微情以陳詞兮，鱗鴻杳以無傳。", "惟聖哲之茂行兮，在舉能而任賢。", "橫江湖以揚舲兮，寧維楫之可捐。", "爛晨光兮破羣幽，清風發兮涼氣颼颼。", "瓊珮兮鏘鏘，玉鸞鳴兮啾啾。", "時不可兮驟得，君胡爲乎此留。"]}