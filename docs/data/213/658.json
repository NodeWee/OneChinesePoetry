{"author": "李興宗", "period": "宋", "type": "诗", "title": "觀八陣圖有感", "paragraphs": ["江從岷來觸瞿唐，夏潦潰裂怒勢張。", "霜濃水落洲渚露，纍纍江石堆作行。", "半斜半直半疎密，方營周匝門東出。", "相傳呵護有鬼神，驚波不能移寸尺。", "想見當年諸葛公，綸巾羽扇揮秋風。", "令嚴部伍寂如水，出沒變化機無窮。", "乾坤不足當經理，寫留古法艮岑趾。", "上灘下峽一千年，多少英雄測玄旨。", "小兒元子强多知，常山蛇勢吾能窺。", "灞上枋頭真絕倒，空使虬髯論握奇。", "斵輪不可傳其子，此公天機緘骨髓。", "奈何螟蝗生蝮蝎，炎劉已灰吹不起。", "天教三馬食一槽，老馬蹄囓暫咆哮。", "渭陽巾幗勢將蹶，大星夜隕西軍號。", "嗚呼興廢盡天意，中原□□□□□。", "□□骨肉止相殘，欲拯塗炭嗟誰使。", "大官酣燕芻豢餘，小官跼蹐塵埃裏。", "舉目厭厭九泉人，誰訪草廬談世事。", "向來韜畧機莫投，而今投機欠良籌。", "君不見峽山深深茅舍底，有人抱膝高聲謳。"]}