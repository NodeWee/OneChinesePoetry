{"author": "孫巖", "period": "宋", "type": "诗", "title": "酬趙隠君還予詩稿之作因來韻增至二十四用柳子厚同劉院長言懷事詩例也", "paragraphs": ["度德宜滕長，論交墮魯臯。", "淒凉當歲晚，瀟灑見時髦。", "常恐詩無證，空知調欲高。", "扶疏纔社櫟，變化豈胥濤。", "闊略三冬學，增多一字褒。", "大篇參往籙，異事詫吾曹。", "昔嗜梁臺選，仍耽郢士騷。", "長歌落澗谷，中夜駭猿猱。", "攻苦鵜濡翼，求朋鹿食蒿。", "家無彥弘在，鄉失呂溫豪。", "擊拊當誰聽，荒蕪尚自薅。", "英英善和柳，皎皎義熙陶。", "步驟才難至，圖回首屢搔。", "較深搜石髓，務潔取溪毛。", "推激吾非黨，譏訶物得逃。", "辭連盤谷稼，想到武陵桃。", "朝逮虞淵暗，宵幾鶡旦嗷。", "含愁全庾賦，寓樂間莊濠。", "不謂塵明鏡，何殊贈佩刀。", "音書無雁往，時序迫蟬號。", "嵇向諸人遠，周雷再世遭。", "未應求善賈，孰不飲醇醪。", "並席葭依玉，清言輠炙膏。", "斯期方緬邈，北望寸心勞。"]}