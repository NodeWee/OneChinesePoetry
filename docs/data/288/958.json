{"author": "蘇過", "period": "宋", "type": "诗", "title": "張幾仲被召還朝其幕府趙承之送行至漳水用杜子美詩爲韻作詩十篇既還孫志康亦取其韻追送過方官並門因幾仲之來遂得諸公相遇今幕府例罷不能無離索之意故亦用此韻見意  其七", "paragraphs": ["三士從公歸，浩然志已諧。", "嗟余哭窮途，命也與時乖。", "落日慘關樹，凄風生庭槐。", "杖藜空徙倚，抱此難吐懷。"]}