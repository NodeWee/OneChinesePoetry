{"author": "廖剛", "period": "宋", "type": "诗", "title": "哭荆奴", "paragraphs": ["平生惟一女，寶惜豈珠玉。", "夫妻遞襁抱，犢輭舐未足。", "上天胡忍予，譴罰不容贖。", "沉痾遽汝縈，微息竟莫續。", "痛哉傷我神，怳若失飛鵠。", "追惟百牽腸，展轉損心曲。", "憶昨将汝歸，萬里自荆蜀。", "籃輿共先後，百步能我矚。", "汝母惜可知，擁坐甘蹐跼。", "長途亦云勞，不覺度炎酷。", "今後當遠行，□門述蹢躅。", "相看懷抱空，将領但妾僕。", "心折疑巳碎，泪甚衝風燭。", "念汝生少啼，起卧潔絣褥。", "謂當非凡孩，豈料兩歲促。", "意余積不厘，汝故弗爲屬。", "長江漂玉塵，兹事未免俗。", "遺蹤僅何有，腸斷髪毬綠。", "情知東門達，敢取西河辱。", "要識父母心，吾詩尚堪錄。"]}