{"author": "蘇過", "period": "宋", "type": "诗", "title": "用伯充韻贈孫志舉", "paragraphs": ["朱顔染黄茅，自意嶺表人。", "長恬服世俗，敢愧歠菽貧。", "送車反自厓，異獠紛來賓。", "蛙蝝與蚔醢，敬我如族姻。", "海風吹余舟，夜渡徐聞垠。", "往來一漚間，勞生竟非真。", "重尋江南遊，再款空同闉。", "山中有異士，束書來卜鄰。", "胸中出虹霓，雷袂勇且仁。", "索居□枯槁，賴此意少春。", "當年老于公，硬語本爲民。", "終身雖坎壈，誰得疏而親。", "臧孫固有後，仲子先離倫。", "不憂廊廟遲，綠髪未肯銀。", "季子又一奇，武庫戈矛新。", "片言折鹿角，不許枝詞諄。", "近聞獲麟書，還許登成均。", "歸歟汶上兄，器新人惟陳。"]}