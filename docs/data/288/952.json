{"author": "蘇過", "period": "宋", "type": "诗", "title": "張幾仲被召還朝其幕府趙承之送行至漳水用杜子美詩爲韻作詩十篇既還孫志康亦取其韻追送過方官並門因幾仲之來遂得諸公相遇今幕府例罷不能無離索之意故亦用此韻見意  其一", "paragraphs": ["元戎度量大，六二坤直方。", "好士常仄席，疾惡如探湯。", "威名在夷虜，功烈紀太常。", "臧孫自有後，何必諫如棠。"]}