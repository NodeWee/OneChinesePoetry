{"author": "蘇過", "period": "宋", "type": "诗", "title": "張幾仲被召還朝其幕府趙承之送行至漳水用杜子美詩爲韻作詩十篇既還孫志康亦取其韻追送過方官並門因幾仲之來遂得諸公相遇今幕府例罷不能無離索之意故亦用此韻見意  其三", "paragraphs": ["聞公卜菟裘，欲訪有魚稻。", "綵衣歸林下，池塘共春草。", "賢者享三樂，世俗未易道。", "但恐東山心，上意還不報。"]}