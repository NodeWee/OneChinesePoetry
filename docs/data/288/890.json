{"author": "蘇過", "period": "宋", "type": "诗", "title": "次韻少藴移竹於賈文元園二首  其一", "paragraphs": ["猗歟丞相園，中有歲寒根。", "千夫屹冠劍，坐閱雲來孫。", "當年擁節旄，雅志在淇園。", "瑯玕映城郭，琴筑鳴潺湲。", "春筍半出林，橫鞭爭觸藩。", "坐陵霜雪氣，高壓桃李繁。", "年來王子猷，來乘刺史軒。", "請分一畝陰，自訪三家村。", "賦詩屬公考，益遣交情敦。", "一雨飽生意，莫嫌池水渾。"]}