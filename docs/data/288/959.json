{"author": "蘇過", "period": "宋", "type": "诗", "title": "張幾仲被召還朝其幕府趙承之送行至漳水用杜子美詩爲韻作詩十篇既還孫志康亦取其韻追送過方官並門因幾仲之來遂得諸公相遇今幕府例罷不能無離索之意故亦用此韻見意  其八", "paragraphs": ["士貴得所託，結根悲兔絲。", "長松在萬仞，豈爲寒暑移。", "道義倘可棄，投歸吾不辭。", "區區寡所合，知我殆非私。"]}