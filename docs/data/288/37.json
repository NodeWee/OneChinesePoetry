{"author": "孫巖", "period": "宋", "type": "诗", "title": "去冬過石潭上時吳義夫同行欣然謂予曰詩境甚佳今日再過有作將寄義夫", "paragraphs": ["長潭有令姿，山綠納空洞。", "軒軒吳武陵，曾此接飛鞚。", "殷勤顧我笑，詩材不勝用。", "重來春事深，物采尤錯綜。", "褚小强懷大，秀異肯受控。", "沈吟日已昃，十彀纔一中。", "故人抱才藻，衆象入嘲弄。", "即今溫水館，匡坐教弦誦。", "嗟哉實前語，束葦代杗棟。", "明當寄東風，烟水發清夢。"]}