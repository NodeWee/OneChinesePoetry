{"author": "蘇過", "period": "宋", "type": "诗", "title": "予寓洛陽寶壇有僧悟超類有道者與語論事能援古證今蓋未祝髪時讀孔氏之史書涉獵大義爲浮屠猶不廢今老矣不復讀也形骸枯槁真能遺世故而玩死生者送予至龍門陪予游東西兩山作此詩別之", "paragraphs": ["我生江海上，性與魚鳥逸。", "端來入世網，竟坐形骸役。", "此心本洞然，六月遭怵迫。", "常恐忘迹熟，主人不勝客。", "道人偶相逢，宿契類疇昔。", "巉巖秀眉目，灰槁心木石。", "語我學道難，吾徒猶不力。", "紛華久風靡，外慕失閫域。", "卑之毋高論，遣去身外物。", "未能忘饑寒，衣布飯疏糲。", "此語君自味，至道在咫尺。", "閱人吾雖多，子獨無荆棘。", "送行聊過谿，共躡登山屐。"]}