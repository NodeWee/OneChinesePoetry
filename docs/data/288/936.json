{"author": "蘇過", "period": "宋", "type": "诗", "title": "僕以事至洛言還過龍門少留一宿自藥寮度廣化潛溪入寶應翼日過水東謁白傅祠游皇龕看經兩寺登八節尤愛之復至奉先作此詩以示同行僧超暉", "paragraphs": ["崢嶸兩山門，共挹一水秀。", "灘聲千鼓鼙，石壁萬龕寶。", "何人植翠柏，幽徑出塵囿。", "金銀佛寺古，夜籟笙竽奏。", "僧稀梵唄少，石險松竹瘦。", "惟當效樂天，早晚棄冠綬。"]}