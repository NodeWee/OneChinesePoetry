{"author": "蘇過", "period": "宋", "type": "诗", "title": "湖陰有隱君子作軒曰獨樂鄉人常希古爲賦詩屬予同作寄之", "paragraphs": ["吾聞顔氏子，簞瓢歡有餘。", "不知外慕樂，服膺在詩書。", "君看軒冕榮，其辱與之俱。", "斯由豈不遂，上蔡曾弗如。", "倚伏無已時，循環共一塗。", "賢愚但相笑，莫知改前車。", "嗟我晚聞道，一官真蘧廬。", "得之不爲喜，失之分所無。", "塵垢未忘掃，冰炭久已除。", "蕭然百憂釋，夢覺兩于于。", "江南有高士，以樂名其居。", "嗜不同衆好，德則良不孤。", "磨鉛事簡策，校讎獨勤劬。", "持此返退藏，不願拾紫朱。", "黄卷有晤語，捨茲無與娛。", "安得乘扁舟，訪君在五湖。"]}