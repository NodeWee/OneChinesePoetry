{"author": "蘇過", "period": "宋", "type": "诗", "title": "海南多鹿豨土人捕取率以夜分月出度其要寢則合圍而周阹之獸無軼者余寓城南戶外即山林夜聞獵聲旦有饋肉者作夜獵行以紀之", "paragraphs": ["霜風肅肅陵寒柯，海月灧灧翻秋河。", "空山無人柴徑熟，豨肥鹿飽眠長坡。", "山夷野獠喜射獵，腰下長鋏森相摩。", "平沙仿佛見遺跡，踴躍不待張虞羅。", "均呼夜起山谷應，披抉草木窮株窼。", "何人得雋喜叫絕，脟割未羨青丘多。", "今年歲惡不可度，竹間有米田無禾。", "耕牛日欲登鼎俎，野獸脫命理則那。", "朝來剝啄誰有饋，愧爾父老勤弓戈。", "一言願子不我忽，暴殄天物神所呵。"]}