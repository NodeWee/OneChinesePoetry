{"author": "蘇過", "period": "宋", "type": "诗", "title": "張幾仲被召還朝其幕府趙承之送行至漳水用杜子美詩爲韻作詩十篇既還孫志康亦取其韻追送過方官並門因幾仲之來遂得諸公相遇今幕府例罷不能無離索之意故亦用此韻見意  其一○", "paragraphs": ["並門逢惡歲，寂寞如在陳。", "況我官獨冷，對客寒無茵。", "謀生求二頃，蓽門安賤貧。", "明時非自棄，願作畎畝臣。"]}