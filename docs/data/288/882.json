{"author": "蘇過", "period": "宋", "type": "诗", "title": "同趙伯充遊曲水趙氏莊分韻得抱字", "paragraphs": ["三春失行樂，風雨與病惱。", "忽驚節物改，樹密鶯聲老。", "濫陪閑中客，載酒尋芳草。", "東郊縱適，蒼莽事幽討。", "誰歟有隱居，谿谷相鬰繚。", "疏籬映脩竹，叩門許徑造。", "主人雖鋤耰，好客自酒掃。", "結茅□□年，種木今合抱。", "飄然佳公子，忽弄松風操。", "絲桐豈能爾，妙意超物表。", "歸途踐危橋，月上千林縞。", "茲游非人寰，俗耳不可道。"]}