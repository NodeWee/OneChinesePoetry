{"author": "釋德洪", "period": "宋", "type": "诗", "title": "印上人持觀音像来乞贊余曰率伯時畫也爲作此贊", "paragraphs": ["稽首浄勝光明聚，無礙慈忍精進幢。", "清浄圓滿萬星月，分身如影分千江。", "佛子心如涔蹄水，随其清濁現影耳。", "從来但聞一月真，是影何從有非是。", "寒松瑟瑟哀霜風，愛此贊辭章句同。", "佛子正當以身讀，即滿追求顛倒欲。"]}