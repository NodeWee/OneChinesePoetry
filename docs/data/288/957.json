{"author": "蘇過", "period": "宋", "type": "诗", "title": "張幾仲被召還朝其幕府趙承之送行至漳水用杜子美詩爲韻作詩十篇既還孫志康亦取其韻追送過方官並門因幾仲之來遂得諸公相遇今幕府例罷不能無離索之意故亦用此韻見意  其六", "paragraphs": ["與君期歲寒，窮堅老當壯。", "相從茅茨下，不羨凌煙上。", "仲由志亦陋，傷哉生無養。", "豈知衆所憂，簞瓢有佳況。"]}