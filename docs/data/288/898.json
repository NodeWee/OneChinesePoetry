{"author": "蘇過", "period": "宋", "type": "诗", "title": "和范信中雪詩二首  其一", "paragraphs": ["春事已稍稍，雪泥阻遊觀。", "壯心本無多，老境嗟易闌。", "念子功名士，早嫌懷與安。", "棄繻事遠遊，肯待齒髪殘。", "世事屬饜耳，□□□□餐。", "急流成一快，勇退人獨難。", "慎守林泉幽，莫辭松桂寒。", "餘齡付空寂，粗免非意干。", "願同王翰鄰，未暇貢禹彈。", "粃糠身外物，況復子所嘆。"]}