{"author": "蘇過", "period": "宋", "type": "诗", "title": "湖口人李正臣蓄異石廣袤尺餘而九峰玲瓏老人名之曰壺中九華且以詩紀之命過繼作", "paragraphs": ["至人寓迹塵凡中，杖頭掛壺來何從。", "長房俗眼偶澄澈，一笑市井得此翁。", "試窺壺中子無物，何處著此千柱宮。", "毘耶華藏皆已有，不獨海上棲瀛蓬。", "我聞須彌納芥子，況此空洞孰不容。", "何人誤持一嶂出，恍是九華巉絕峰。", "令人卻信劉郎語，當年霹靂化九龍。", "誰將真形寫此石，太華女几分清雄。", "終當作亭號秋浦，刻公妙句傳無窮。"]}