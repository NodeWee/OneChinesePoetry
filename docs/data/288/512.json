{"author": "釋德洪", "period": "宋", "type": "诗", "title": "東坡居士贊", "paragraphs": ["家孝友以爲鄉，塾道德以爲基。", "横忠義之勁氣，吐剛方之談辭。", "視閻浮其一漚，而寄夢境於儋耳。", "開胸次之八荒，而露幻影如蛾眉，此其大凡也。", "屬熙豐之勃興，追舜禹之有爲。", "常一出而事悞，則袖手悠然而去之。", "如鳳如麟，而瑞冠一世。", "非雷非霆，而名震四夷。", "造禆販之中傷，嗟妒忌之何知。", "方其茹拳而微醉，以翰墨爲娛嬉。", "則倒用祖師之印，檄萬古而疾馳。", "如河漢之流，無有窮極。", "如煙雲之出，無有定姿。", "欲錄之以藏，則懼六丁之竊取。", "要當以日月爲字，而天爲碑。", "可乎。"]}