{"author": "蘇過", "period": "宋", "type": "诗", "title": "三月十九日同仲豫兄長率崔遐紹趙漢英游朱園放魚", "paragraphs": ["何人潰溪流，忽作瓴建屋。", "不知幾魚蝦，生斃此枯瀆。", "纖纖躍泥沙，濡沫曾不足。", "雖求升斗活，終困螻蟻毒。", "眷余二三子，行春訪脩行。", "危橋得小憩，涸鮒哀窮蹙。", "汲井叩鄰里，捐金勸僮僕。", "好生人所欣，稚子助擥掬。", "要令徙窟宅，終免愧口腹。", "瓶罌得千尾，不滿百錢贖。", "勿輕其微細，有如異草木。", "蟻蜂雜君臣，蝸角載蠻觸。", "君看長平戰，一舉百萬覆。", "擾擾大塊中，鉅細同倚伏。", "達人齊萬物，愚士蔽一曲。", "慎勿廢此言，小惠何足錄。"]}