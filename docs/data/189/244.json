{"author": "方一夔", "period": "宋", "type": "诗", "title": "洪平齋有官舍見月三首與程楊二公又各次韻中秋日休諸友用韻爲戲奔逸絕塵之作未能擬其萬一也  其三", "paragraphs": ["憶昔戰秋闈，不復返隻輪。", "嗟此無用學，棘猴費精神。", "當時羞見月，月豈欲負人。", "我去月千里，月來轉情親。", "餘音唱窈窕，小詩鬭清新。", "團團桂樹影，金粟香不陳。", "便當結幽佩，凌空訪仙真。", "那知滿夜夜，此去空塵塵。", "翩然倚高寒，不數肇與晨。", "笑渠老章句，步驟準過秦。"]}