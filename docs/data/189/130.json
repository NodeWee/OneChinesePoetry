{"author": "方一夔", "period": "宋", "type": "诗", "title": "詩人詠鴟夷西子之事多矣按越敗於魯哀公元年想鴟夷五餌之策必其時也至哀公二十二年越滅吳西子復歸計其年亦老矣豈鴟夷如洛陽賈人不能忘情於舊約耶", "paragraphs": ["去時苧蘿山，送我摶黍叫。", "歸時苧蘿山，迎我桃花笑。", "一別二十年，過眼如風燎。", "人生重後會，世事中前料。", "未驚馬齒長，猶喜雞皮少。", "功名志已酬，富貴頭終掉。", "傍君鴟夷槳，舞我烏棲調。", "撫景惜餘年，烟波老漁釣。"]}