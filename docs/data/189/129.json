{"author": "方一夔", "period": "宋", "type": "诗", "title": "比來東安以歡字十二韻別復翁繼有和章送別今再和答之", "paragraphs": ["我携無言子，東去顔不歡。", "故人日已遠，嘿嘿寢與餐。", "寄洪樂山水，岡巒湧濤瀾。", "有時戲吟詩，音韻摇風灘。", "朋儕相徵逐，歌笑雜悲歎。", "朝吳暮過楚，千里不憚難。", "功成早斂退，騎鶴伴子安。", "下視地上友，俛首依江磐。", "低飛不能起，俯借摩天翰。", "我老涉世患，衰懦心不湍。", "從君上寥廓，永謝輿與鞍。", "歸來不空手，玄圃收明玕。"]}