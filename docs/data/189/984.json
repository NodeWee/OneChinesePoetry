{"author": "汪夢斗", "period": "宋", "type": "诗", "title": "柯山趙公屢更麾節多在浙東西皆有美政德祐正爲浙東憲入景炎猶爲閩浙招捕今被召入覲從行幕客則吳元鎮與朱景日武博景日向在上庠亦辱識此來所館相去差遠至是出舊城方能報元鎮謁併言別故就訪景日不遇却因得見招捕公蒙謙接元鎮訝其無詩爲贄口占三首奉呈資一笑  其二", "paragraphs": ["遺愛曾留浙水濆，北方正自素相聞。", "長途賡唱多名筆，舊府賓僚盡富文。", "往昔知音有吳季，從來難吏是朱雲。", "聯鑣向闕成嚴覲，拜得恩言定不羣。"]}