{"author": "方一夔", "period": "宋", "type": "诗", "title": "過棠山徐墳欲招通甫不果晚憩景德觀以歸寄通甫", "paragraphs": ["送春過棠峯，假步自登眺。", "行田走詰屈，攀磴上䆗窱。", "岡巒聳四圍，崖壁儼雙峭。", "野芳躑躅紅，林宿離黄叫。", "感彼松下人，脆甚風中燎。", "精靈散埃氛，骨肉蔽窾竅。", "晝眠嘷狐狌，夜照飛熠燿。", "朗悟豁餘悲，清響發長嘯。", "思君客沃洲，對面隔蓬嶠。", "扣門乏因緣，更僕煩請召。", "流落俱異鄉，節奏本同調。", "風高鷁退飛，月落牛反噍。", "夷猶憇仙宮，酬答領道要。", "幽尋屋種梅，雜坐逕披藋。", "棋枰夜半局，丹竈晝殘燒。", "心期迥獨詣，世誘浩難掉。", "詩興逼行雲，樹色留晚照。", "拾翠記前遊，舉白倒餘釂。", "桐尾隠寶匣，龍文掩魚鞘。", "何日聯華鑣，葭菼亂漁釣。"]}