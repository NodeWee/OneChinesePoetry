{"author": "方一夔", "period": "宋", "type": "诗", "title": "洪平齋有官舍見月三首與程楊二公又各次韻中秋日休諸友用韻爲戲奔逸絕塵之作未能擬其萬一也  其二", "paragraphs": ["北極跳宜碣，南瞻盡閩甌。", "眇觀此瀛海，浮空竟千秋。", "瑞光出冰輪，千丈開雲頭。", "月行無厚薄，不盡離人愁。", "夜半北斗高，闌干壓幽州。", "繁星見復沒，如滓浮新篘。", "庭虛步清影，梧桂聲颼飀。", "舉杯飲未釂，棹歌起漁舟。", "光景正清絕，賓去我獨留。", "飲技未必奏，頹然老伶優。"]}