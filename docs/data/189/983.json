{"author": "汪夢斗", "period": "宋", "type": "诗", "title": "柯山趙公屢更麾節多在浙東西皆有美政德祐正爲浙東憲入景炎猶爲閩浙招捕今被召入覲從行幕客則吳元鎮與朱景日武博景日向在上庠亦辱識此來所館相去差遠至是出舊城方能報元鎮謁併言別故就訪景日不遇却因得見招捕公蒙謙接元鎮訝其無詩爲贄口占三首奉呈資一笑  其一", "paragraphs": ["淒涼路入古神州，況復驅車渡白溝。", "蜀主未能重造漢，商孫不免亦侯周。", "九重注想聞猶告，五事開陳動冕旒。", "耿耿胸中有餘意，西山老碧不勝秋。"]}