{"author": "方一夔", "period": "宋", "type": "诗", "title": "洪平齋有官舍見月三首與程楊二公又各次韻中秋日休諸友用韻爲戲奔逸絕塵之作未能擬其萬一也  其一", "paragraphs": ["月行十三度，晝夜風輪急。", "不知誰鞭策，行天出復沒。", "我欲訴清虛，雲路九萬級。", "梯飈空裊裊，月走那可及。", "願言住仙府，露重環佩濕。", "將從匏瓜摘，復結漢津汲。", "相期無情欲，不灑孤眠泣。", "落杵玄霜寒，出削玉斧澀。", "笑我南飛鳥，未辦一枝葺。", "歸歟定驚魄，烟霧飽清吸。"]}