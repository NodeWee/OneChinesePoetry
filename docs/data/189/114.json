{"author": "方一夔", "period": "宋", "type": "诗", "title": "郡人有朱買臣嚴子陵按史傳買臣吳人嘗出爲會稽太守名曰鄉郡會稽蓋今兩浙之地吾郡特以去州二十里曰朱池爲買臣昔居之地難以考見其實子陵晚耕於富春山中則今釣臺是也二公出處不同心事亦異姑以其同爲郡人各賦一首使九原有作不悵來者之不我知也  其一", "paragraphs": ["魯不識仲尼，妄謂東家氏。", "知音古爲難，而况諧俗耳。", "寒松翳遺貌，弔古獨倚徙。", "歌聲餘老樵，昔居竟誰是。", "當年翁子貧，賣薪沽酒市。", "一朝入漢庭，歘作青雲士。", "出領虎符貴，牛酒賀閭里。", "邸間綬若若，差排庭中吏。", "旁人自送迎，我亦附長史。", "片言負茂陵，奇禍竟博死。", "窮通有定分，何足計戚喜。", "豆羹輒動色，未可欺妻子。", "阿婦非棄翁，頗亦窺見此。", "後車且恥載，誰肯並廟祀。"]}