{"author": "汪夢斗", "period": "宋", "type": "诗", "title": "柯山趙公屢更麾節多在浙東西皆有美政德祐正爲浙東憲入景炎猶爲閩浙招捕今被召入覲從行幕客則吳元鎮與朱景日武博景日向在上庠亦辱識此來所館相去差遠至是出舊城方能報元鎮謁併言別故就訪景日不遇却因得見招捕公蒙謙接元鎮訝其無詩爲贄口占三首奉呈資一笑  其三", "paragraphs": ["當年不得拜前呵，相遇今時可奈何。", "病骨已愁飛雪早，衰年敢謂見天多。", "既無上策裨朝論，惟有東還聽壤歌。", "出處從知元有分，忍言兼善脫槃邁。"]}