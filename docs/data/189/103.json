{"author": "方一夔", "period": "宋", "type": "诗", "title": "予讀書之室先從兄時南嘗扁以綠猗今二十餘年矣感歎存歿遂成長篇", "paragraphs": ["峨峨高山東，迢迢青溪曲。", "采蘅擷薜荔，結搆蝸牛屋。", "中有讀書堂，堂外萬脩竹。", "錯出泉石間，翛然隔塵俗。", "勁剛逢干節，空洞夷齊腹。", "長釣橫江鯨，翠立摩天鵠。", "借問主人誰，彼美清如玉。", "瓶罌空四壁，簡冊富萬軸。", "小篆揭新扁，高步踵前躅。", "籜龍忽變化，遺歌焉忍續。", "歲晚坐相向，此君幸予辱。", "榮悴紛變態，風雨寒暘燠。", "春來枝葉蕃，蒼璆森在目。", "勢且干青雲，肯顧凡草木。", "憐渠痛灑掃，日哦三四幅。", "吾詩試評品，千古配淇澳。"]}