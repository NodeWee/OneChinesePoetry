{"author": "方一夔", "period": "宋", "type": "诗", "title": "予家窗外種竹逾千箇每開窗輒相對終日今歲館前亦多竹遂賦一首", "paragraphs": ["五年慣在家，貧賤自稱好。", "饑鷹空護巢，疲馬長戀藁。", "森萷萬脩竹，自喜結交早。", "旦暮從渠遊，不恨兩枯槁。", "今年出山去，敗鼓費擊考。", "此君不我嫌，到處愜懷抱。", "翛然書齋下，粉黛間新老。", "相看便歌詠，物外恣探討。", "此生一過客，去住何足道。", "竹下有石交，歸來薙幽草。"]}