{"author": "方一夔", "period": "宋", "type": "诗", "title": "予家世居富山久矣世有隠德老坡所謂我家韋布三百年惟有陰功不知數蓋類是也因作此以記其實且以勉族氏子弟云  其三", "paragraphs": ["我家韋布久嬋嫣，積善工夫遠有源。", "東漢賢良來鼻祖，晚唐文獻到聞孫。", "世增忠厚成風俗，人尚耕桑務本根。", "賸喜邇來多識字，粗書甲子記新元。"]}