{"author": "方一夔", "period": "宋", "type": "诗", "title": "夜夢入一市井中見有總角道人能相人者往來熟視予久之其語不能記也因授予以一握算籌謾記其事", "paragraphs": ["雞鳴起羣蟄，往來黑蚍蜉。", "似聞塵埃中，亦有玉雪流。", "夜夢忽見之，恍如雲夢州。", "其人髻雙髽，衣上百結裘。", "知有袁李術，精神寄雙眸。", "語我我不解，羅縷維與陬。", "臨分忽有贈，付我一把籌。", "振衣逐輕矯，去去逝莫留。", "飛空度杳渺，劃然墮巖幽。", "我豈富貴人，胡椒窮豆區。", "長貧博長健，此理更王囚。", "仙人去何許，往往巢嵩邱。", "俗緣幾時了，約我三千秋。"]}