{"author": "方一夔", "period": "宋", "type": "诗", "title": "重九前一日與何會卿諸友分韻得日字禁體用字", "paragraphs": ["人生多別愁，日月去如擲。", "飛鴻背朔雲，老去猶旅食。", "良會不可常，一歲四五日。", "悠然千載上，此願何時畢。", "是時屬秋季，月魄如弦直。", "倦翰縱橫飛，暮景凝紺碧。", "園英澹寒芳，貧女改顔色。", "咄哉值茲辰，僅隔風雨夕。", "心賞了無餘，萬物空相逼。", "勿歎客囊空，冷面令渠赤。"]}