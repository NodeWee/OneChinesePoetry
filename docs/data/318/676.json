{"author": "蔡襄", "period": "宋", "type": "诗", "title": "甲辰閏月初伏快雨凉風晝眠初覺庭前小欄花木各有意氣效柏梁體", "paragraphs": ["閏夏天地熱焰烘，崇朝快雨隨清風。", "晝軒夢覺開前櫳，畫欄花草意氣雄。", "側枕遥問數異同，如子微物煩化工。", "盍各言爾之所從，繁葩富艷生朱紅。", "枯條大蕊千萬重，修幹點綴赤日中。", "蠲去憂忿誰與功，採摘烹煮袪煩胸。", "秋霜鉅實垂如甕，橫柯遠引交加叢。", "葉抽綠劍端黄茸，直立開拂泉貸通。", "壘遶翠羽翻虯龍，誤入畦町非余公。", "助滌渴肺思菲躬，物物自名詞不窮。", "願當我意乃汝容，負汝不飲慙衰翁。"]}