{"author": "蔡襄", "period": "宋", "type": "诗", "title": "會亭遇資政孫公赴闕公致仕已七年時召歸將有西鄙之任", "paragraphs": ["志節雖落落，不能無謗毀。", "壯年自雄豪，末路遽顛委。", "衆口方叢嘈，即欲置之死。", "公嘗爲大臣，沈寃不辨理。", "恭惟仁宗聖，散地而後已。", "新治甬上居，閒逸安暮齒。", "恭惟今天子，繼照明鑒是。", "問公何處在，勉哉爲予起。", "使者臨其門，將駕不容俟。", "滔滔汴流急，行舟姑少止。", "長堤榆柳深，夜涼襟带褫。", "語終求其要，茲事殊可喜。", "朝廷英俊林，豈無人器使。", "謂公先帝臣，擢任刷前恥。", "惟公體上意，畢力荷恩紀。", "富貴安足論，清心寂如水。", "古人老益壯，忠義在所指。", "況復千載遇，功名邁良史。"]}