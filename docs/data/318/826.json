{"author": "蔡襄", "period": "宋", "type": "诗", "title": "崇德夜泊寄福建提刑章屯田思錢塘春月並遊", "paragraphs": ["夙昔神都別，于今浙水遭。", "故情彌切到，佳月事追遨。", "太守才賢重，清明土俗豪。", "犀珠來戍削，征鼓去啾嘈。", "湖樹涵天闊，船旗罥日高。", "醉中春渺渺，愁外夕陶陶。", "新曲尋聲倚，名花逐種褒。", "吟亭披越岫，夢枕覺胥濤。", "論議刀矛快，心懷鐵石牢。", "淹留趨海角，分散念霜毛。", "鱸鱠紅隨筯，瀧波淥滿篙。", "試思南北路，燈暗雨蕭騷。"]}