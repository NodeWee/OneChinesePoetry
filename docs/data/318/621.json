{"author": "蔡襄", "period": "宋", "type": "诗", "title": "李山英以疾歸田客有言山英移書石守道者因摭取其略作詩以送之", "paragraphs": ["吾友守道氣剛勁，醜邪扶直出天性。", "意高身賤無所發，胸中事事先後併。", "襄嘗畏其大勇果，願以中直爲得正。", "忽聞魯士李山英，移書告之要力行。", "曰今天下最急務，邊頭戰守羌夷橫。", "異術紛回蠹化原，佞夫欺巧疵邦政。", "生民失職餽歛繁，勢若久旱方雩榮。", "安得快雨洗長空，萬物蕭森蒙大慶。", "古人有以身徇言，前者已僵後者更。", "況值朝廷上寬大，苦諫兼容天子聖。", "我疾不幸子可屬，或列封章或庭諍。", "勿學得路世俗兒，軟語妖歌日酣醟。", "乃知山英落落者，支革雖疲心愈競。", "予思物理似顛倒，難用智愚准衰盛。", "賢豪既少遇又稀，或老且困壯而病。", "就令貴顯亦迍躓，尤觸陰機石臨穽。", "一思九嘆起呼天，何等官曹司是柄。", "由來宰主都冥寞，用捨惟時窮達命。", "山英歸去亦何恨，門外無塵春色凈。", "回看名宦似浮漚，都把雄心付觴詠。"]}