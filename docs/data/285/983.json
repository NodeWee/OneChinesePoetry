{"author": "陸游", "period": "宋", "type": "诗", "title": "中夜睡覺兩目每有光如初日歷歷照物晁文元公自謂養生之驗予則偶然耳感而有作", "paragraphs": ["人情所願欲，莫若貴與富。", "是皆有命焉，非力可成就。", "予昔未有聞，無與發其覆。", "趦趄强干祿，時命適大謬。", "方行蛇當道，未至獒已嗾。", "適燕乃南轅，之楚顧北首。", "風波起平地，兩耳厭嘲詬。", "隴蜀萬里餘，數遍道傍堠。", "六十歸爲郎，數月草章奏。", "夫豈或使之，擊去惟恐後。", "嗟彼亦何心，喜慍出邂逅。", "還山惟自訟，衡茅屏幽陋。", "乘除得少健，上下歷巖岫。", "得飽豈復擇，百口同飯糗。", "寒龜久猶息，野鶴老益瘦。", "又如已放馬，寧當夢華廐。", "造物念途窮，畀以樗櫟壽。", "雖無熊鳥術，坐空陰陽寇。", "兩眥若有光，夜視如正晝。", "物生稟定數，此語聞自舊。", "置冰鳥覆翼，棄野於菟穀。", "偶然當後死，鬼錄自遺漏。", "山陂粟屢收，池水麻可漚。", "鄰父相歡娛，席地醉醇酎。"]}