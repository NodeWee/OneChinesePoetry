{"author": "陸游", "period": "宋", "type": "诗", "title": "九月七日子坦子聿俱出斂租穀雞初鳴而行甲夜始歸勞以此詩", "paragraphs": ["仲秋穀方登，螟生忽告饑。", "艱難冀一飽，俯仰事已非。", "貸糧助耕耘，客主更相依。", "一旦忽如此，欲語涕屢揮。", "共斂螟之餘，存者牛毛稀。", "吾兒廢書出，辛苦幸庶幾。", "夜半聞具舟，憐汝露溼衣。", "既夕不能食，念汝戴星歸。", "手持一杯酒，老意不可違。", "秫瘦酒味薄，食少雞不肥。", "頗聞吳中熟，多稼徹王畿。", "亦欲就飽處，無羽能奮飛。", "官富哀我民，榜笞方甚威。", "渠亦豈得已，撫事增歔欷。"]}