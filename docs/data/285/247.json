{"author": "陸游", "period": "宋", "type": "诗", "title": "陳阜卿先生爲兩浙轉運司考試官時秦丞相孫以右文殿修撰來就試直欲首送阜卿得予文卷擢置第一秦氏大怒予明年既顯黜先生亦幾蹈危機偶秦公薨遂已予晚歲料理故書得先生手帖追感平昔作長句以識其事不知衰涕之集也", "paragraphs": ["冀北當年浩莫分，斯人一顧每空群。", "國家科第與風漢，天下英雄惟使君。", "後進何人知大老，橫流無地寄斯文。", "自憐衰鈍辜真賞，猶竊虛名海內聞。"]}