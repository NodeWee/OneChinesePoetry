{"author": "陸游", "period": "宋", "type": "诗", "title": "江東韓漕晞道寄楊廷秀所贈詩來求同賦作此寄之", "paragraphs": ["三朝巍巍韓侍中，爛然彝鼎書元功。", "西戎北狄問安否，九州萬里涵春風。", "子孫繼踵皆將相，我猶及拜西樞公。", "顧憐通家略貴賤，勞問教誨均兒童。", "西樞有孫又奇偉，凜然太華摩蒼穹。", "小試玉節江西東，文書如海到手空。", "政成蒲鞭亦不用，地上錢流倉粟紅。", "君持此手上廊廟，折衝禦侮知從容。", "桑乾不勞尺箠下，榆關正可丸泥封。", "却歸故里訪遺老，應記山陰九十翁。"]}