{"author": "陸游", "period": "宋", "type": "诗", "title": "喜雨", "paragraphs": ["去年禹廟歸梅梁，今年黑虹見東方。", "巫言當豐十二歲，父老相告喜欲狂。", "插秧正得十日雨，高下到處水滿塘。", "六月欲盡日杲杲，造物已命摧驕陽。", "夕雲如豚渡河漢，占書共謂雨至祥。", "南山雷車載膏澤，枕上忽送聲淋浪。", "猛思濁酒大作社，更想紅稻初迎霜。", "六十日白最先熟，食新且領晨炊香。"]}