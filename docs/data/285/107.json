{"author": "陸游", "period": "宋", "type": "诗", "title": "三山卜居今三十有三年矣屋陋甚而地有餘數世之後當自成一村今日病少間作詩以示後人二首  其二", "paragraphs": ["再見封侯未爲快，一擲成盧安用再。", "世間得意固多矣，堪笑窮人事常敗。", "我生出仕四十年，寸進恰如船上埭。", "即今卧病茅簷裏，回首窮通竟何在。", "荆山之下玉抵鵲，兩京春薺論斤賣。", "蘇秦煌煌佩六印，尼父栖栖厄陳蔡。", "玄保美官輒見思，東野出門常有礙。", "躬耕至老豈不佳，子孫當以吾爲戒。"]}