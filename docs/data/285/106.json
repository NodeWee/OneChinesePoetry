{"author": "陸游", "period": "宋", "type": "诗", "title": "三山卜居今三十有三年矣屋陋甚而地有餘數世之後當自成一村今日病少間作詩以示後人二首  其一", "paragraphs": ["印累累，綬若若，換君朱顔君不覺。", "冠如箕，劍拄頤，蒼頭廬兒笑君癡。", "不如短褐歸鄉舍，上畢租庸下婚嫁。", "橫陂引水蒔禾黍，高陸犁荒種桑柘。", "比鄰畢出觀夜場，老稚相呼作春社。", "雞爭舂米茅簷底，犬吠行人槿籬罅。", "數椽幸可傳子孫，此地它年名陸村。", "藜羹一飽能世守，殊勝養牛并上尊。"]}