{"author": "湯起巖", "period": "宋", "type": "诗", "title": "四賢堂", "paragraphs": ["猗與四公，棠棣之華。", "秀韡一時，茂興兩家。", "宋公聯翩，鄂不相鮮。", "萬里風雲，上負青天。", "連公戾契，淵冰澂結。", "進而蹩躃，砥礪其節。", "其光曄曄。", "追惟平生，法興是儀。", "邑人之思，右史之詞。", "雨箔風楹，歲環幾經，築此特堂。", "吾今令君，令君勤民。", "民燕其德，振滯補弊，此焉居一。", "于時四公，序集其觴。", "生氣津津，冠佩有光。", "古之爲政，崇德尚賢。", "居今篤古，令君有焉。", "君系隴西，紹祖維名。", "起巖作詩，輯和厥聲。", "敢告典者，毋替其承。"]}