{"author": "楊簡", "period": "宋", "type": "诗", "title": "奉檄往哭象山復會葬及歸自金溪留宿本縣仙樂觀歸而作是詩  其二", "paragraphs": ["道士清晨喜告余，昨朝膏露降濡濡。", "夜來輿從留山觀，此瑞端呈邑大夫。", "我聞之言半疑信，踏破曉光上孤峻。", "巍然古殿漢天師，水遶丹爐葉明潤。", "旁觀復折取以前，連日祥應詎偶然。", "我亦嘗審甘如飴，是誰執此變化權。", "益信人心自靈妙，莫執人神定名號。", "此機不動萬象沈，此機一發靡不到。", "此機不屬上下中，此機非西南北東。", "此機無遠亦無近，此機至正而大公。", "此機夫人之所有，何不自貴自善守。", "寸善微萌天地知，小惡開元禍隨後。", "皇天無親亦無常，願言孜孜兢兢悠久而無疆。"]}