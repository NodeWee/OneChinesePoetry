{"author": "蔡戡", "period": "宋", "type": "诗", "title": "家父約端約飯端約以疾辭乃作古風併送臘梅數枝因次前韻", "paragraphs": ["詩仙逸氣舒長虹，一洗萬古凡馬空。", "五車蠹字勤且攻，不肯區區辨魚蟲。", "雪中鶴氅如王恭，誰能低唱深簾櫳。", "年來何事怯霜風，閉門索句鳴笙鏞。", "新詩爲我開愁容，退避豈敢爭詞鋒。", "君不可屈真卧龍，小窗獨坐時一中。", "故折金蓓贈我翁，絕勝桃杏漫山紅。", "君詩當得碧紗籠，此花宜侑琉璃鍾。", "走筆寄謝仍匆匆，昏暮叩戶驚隣東。"]}