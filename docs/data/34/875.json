{"author": "彭龜年", "period": "宋", "type": "诗", "title": "胡廣文以直養名堂余舉伊川之說問之往反數十言終未判也再以是訊焉", "paragraphs": ["以物養物，如水沃木。", "推彼有餘，益此不足。", "惟直與氣，如木有根。", "本既充盛，枝葉自繁。", "氣言其形，直言其理。", "與生俱生，無彼無此。", "云何謂直，養此氣耶。", "直果外來，氣內出耶。", "孟氏此言，我知其自。", "則以告子，以義外計。", "謂直養氣，其差則同。", "疑其不然，願啟我蒙。"]}