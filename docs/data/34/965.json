{"author": "彭龜年", "period": "宋", "type": "诗", "title": "慶元戊午臨江勸駕多士凡由進士科進者皆預焉且沿鄉人飲酒之意敘坐以齒酒半使君又出傑句寵其行某陳人也偶睹盛事思有以記之敬嗣嚴韻二首極愧不工尚幾鎸削  其一", "paragraphs": ["太守興賢隘九州，勸爲之駕盛炎劉。", "方今神聖四門闢，即日英雄一網收。", "在藻久觀鱣發發，食苹又聽鹿呦呦。", "來年候對春風仗，企首同趨曉月浮。"]}