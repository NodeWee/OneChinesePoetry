{"author": "蔡戡", "period": "宋", "type": "诗", "title": "子真新篇愈出愈工壓倒元白三歎不已勉强再次前韻", "paragraphs": ["獨守寒窗坐昏黑，怪底打門聲摵摵。", "呼童秉燭誦新詩，篋笥珠璣喜盈積。", "君家文焰萬丈長，愧我才慳真退尺。", "往來政自足風流，唱酬聊可供閒隙。", "劇談快飲坐生春，一笑相看眼俱碧。", "曉來百鳥報新晴，漸喜門前多轍迹。", "眼明頓覺有春意，耳冷况聞開樂籍。", "何勞空泛剡溪舟，不如沉醉高陽宅。", "樓迥吹殘玉笛寒，杯乾笑指銀瓶索。", "遥知塞上積雪深，千里關山同一色。", "夕烽罷警鐵衣閒，聘幣星馳交兩國。", "使華不用吞旃毛，邊吏何憂取溫麥。", "祇憐魚貫挽舟人，墮指裂膚聲苦劇。", "東風吹作一尺泥，山鳥却愁行不得。"]}