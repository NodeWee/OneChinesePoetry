{"author": "蔡戡", "period": "宋", "type": "诗", "title": "同張叔囦顧致堯遊金山受之憚於涉險爽約不行因以詩簡之", "paragraphs": ["我昔遊天都，策足蓬萊山。", "風日不到處，意謂非人寰。", "一涉勢利塗，未免塵埃間。", "了知此身累，痛自鎸冥頑。", "浩然動歸志，暫得浮心閒。", "金焦勝絕地，自古名東南。", "兩峰鬰相望，宛若雙雲鬟。", "我欲事幽討，不憚涉險艱。", "同行二三子，壯氣不可干。", "欣然從我遊，竟日勞躋攀。", "江神亦可人，爲我風少慳。", "要知仗忠信，可以行百蠻。", "阿連有童心，平生怯波瀾。", "欲去足先澀，未語膽已寒。", "謂有性命憂，力勉終辭難。", "我行自不惡，盡得奇絕觀。", "匆匆理回棹，此興殊未闌。", "阿連驚我歸，喜氣形眉端。", "殷勤爲我賀，不意能生還。", "索酒共一醉，相對俱歡顔。"]}