{"author": "蔡戡", "period": "宋", "type": "诗", "title": "朱朝宗割愛嫁遣侍兒忘情如此是可尚也因作忘情吟以道哀怨之意", "paragraphs": ["風流漢署尚書郎，蛾眉列屋呈新粧。", "中有一人十四五，雪膚花艷傾後房。", "妬寵負恃亦常理，何乃棄置行路傍。", "妾如桃李眩顔色，君如鐵石爲心腸。", "憶昔贈君綠綺琴，佳期密意寓琴心。", "白雪陽春世寡和，高山流水誰知音。", "燕子樓中空寂寞，鳳凰臺上忍登臨。", "瓶沉簪斷不堪說，釵分鏡破何由尋。", "君不見韓退之，絳桃柳枝二侍兒。", "別來柳枝已飛去，故作鎮州初歸詩。", "又不見白樂天，小蠻樊素爭取憐。", "晚年樊素欲謝遣，因賦不能忘情篇。", "從來我輩情所鍾，綿綿此恨今古同。", "世間尤物最爲累，須信萬事浮雲空。", "二公號爲知道者，未免愛慾纏胸中。", "果能脫去如敝屣，自古未有賢於公。", "料得文君對長卿，小窗時鼓一再行。", "幽愁暗恨欲備寫，離鸞別鶴難成聲。", "知君手種堂前柳，春風披拂還輕盈。", "憐新棄舊似淺薄，如君未必真忘情。"]}