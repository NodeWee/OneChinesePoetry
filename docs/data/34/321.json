{"author": "蔡戡", "period": "宋", "type": "诗", "title": "姚幹舜陟約觀瓊花因循未能往以詩相促因次前韻", "paragraphs": ["少年逐春心，作意酬花期。", "壯大頗更事，舉足先三思。", "况有簡書畏，本非倦游嬉。", "姚子磊落人，自信了不疑。", "應變似乃祖，未肯爲獵師。", "婉畫多暇日，餘事長于詩。", "秀句摹勝景，清尊樂芳時。", "對花不忍去，唯恐光景馳。", "愧我但局促，潔心似毗尼。", "門牆可羅雀，敢作揚雄麾。", "高軒時過我，不遣俗客知。", "幕中向無事，世路方坦夷。", "要當休沐日，飛蓋還相隨。", "靈祠花藥麗，皎皎方含姿。", "何妨修禊事，流杯宴瑶池。", "我欲爲親壽，憑君折繁枝。"]}