{"author": "蔡戡", "period": "宋", "type": "诗", "title": "淳熙戊戌將命廣東侍親携孥十一月至安仁留雲錦驛一宿而去時晉卿姪偕行後二十三年分閫桂林晉卿主餘干簿復以是月來會于此把琖道舊爲之愴然因成一詩示晉卿", "paragraphs": ["憶昨南遊日，今餘二十年。", "扶輿潘母健，舉案孟光賢。", "遠宦徒勞耳，重來倍愴然。", "若非吾小阮，隻影更誰憐。"]}