{"author": "楊簡", "period": "宋", "type": "诗", "title": "伏蒙提舉秘書郎中以留題縣驛新篇封示惻隠惠愛之意自然著見可謂發情止義無愧古作道中不得即具申謝之儀夜還舍秉燭亟次崇韻庸見不敢虛辱大賜之誠非敢爲文某惶恐敬上", "paragraphs": ["我學如畝澮，纖流未距川。", "何如作難邑，衮衮膏火煎。", "學力未純固，誠不能不遷。", "所喪逮尋丈，所補無塵涓。", "是則百煉金，無復畏巨燃。", "不聞曾氏子，兢兢而虔虔。", "一貫融終始，虛明萬慮捐。", "此道甚簡易，勞苦無禹胼。", "體妙用亦妙，揚州十萬纏。", "不熟愧稊稗，未免世累攣。", "使者臨舊治，盛禮修同年。", "所道惟政事，握手意留連。", "車行眼偏矚，粟畦暨麥阡。", "父老亟來迎，喜色津津然。", "我非當世才，亦復見謂賢。", "臨違語益稠，不覺膝自前。", "更願所以諳，教我理婚田。"]}