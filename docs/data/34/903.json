{"author": "彭龜年", "period": "宋", "type": "诗", "title": "同陳祕監諸丈送黄商伯守常州石叔訪守上饒會于艮山門張園以人生五馬貴莫受二毛侵分韻得貴字", "paragraphs": ["惠山滋華池，玉山潤百卉。", "二賢競出守，山水亦自慰。", "人生別離難，朋舊走相謂。", "尅期會南湖，肯託簡書畏。", "敬酌萬石君，欲歎不敢愾。", "願如玉山高，物物飽生氣。", "又酌雙井公，一舉大白既。", "願如惠山清，滴滴濯腑胃。", "擇侯須擇賢，無乃拔其彙。", "帝城人欲入，競進去乃貴。", "誰無螻蟻心，早去亦有味。", "朝家急賢秋，人物欠經緯。", "想當分符時，欲遣意猶未。", "幸無疾其驅，有詔儻可暨。"]}