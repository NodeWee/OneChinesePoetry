{"author": "顧雲", "period": "唐", "type": "诗", "title": "池陽醉歌贈匡廬處士姚巖傑", "paragraphs": ["九華太守行春罷，高絳紅筵壓花榭。", "四面繁英拂檻開，帖雪團霞墜枝亞。", "空中焰若燒藍天，萬里滑靜無纖煙。", "弦索緊快管聲脆，急曲碎拍聲相連。", "主人憐才多傾興，許客酣歌露真性。", "春酎香濃枝盞黏，一醉有時三日病。", "黿潭鱗粉解不去，鴉嶺蘂花澆不醒。", "肺枯似著爐鞲煽，腦熱如遭鎚鑿釘。", "蒙溪先生梁公孫，忽然示我十軸文。", "展開一卷讀一首，四顧特地無涯垠。", "又開一軸讀一帙，酒病豁若風驅雲。", "文鋒斡破造化窟，心刃掘出興亡根。", "經疾史恙萬片恨，墨炙筆針如有神。", "呵叱潘陸鄙瑣屑，提挈揚孟歸孔門。", "時時說及開元理，家風颯颯吹人耳。", "吳[兢]纂出升平源，十事分明鋪在紙。", "裔孫才業今如此，誰人爲奏明天子。", "鑾駕何當獵左馮，神鷹一擲望千里。", "戲操狂翰涴蠻牋，傍人莫笑我率然。"]}