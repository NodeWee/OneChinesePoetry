{"author": "司空圖", "period": "唐", "type": "诗", "title": "馮燕歌", "paragraphs": ["魏中義士有馮燕，遊俠幽幷最少年。", "避讐偶作滑臺客，嘶風躍馬來翩翩。", "此時恰遇鶯花月，堤上軒車晝不絕。", "兩面高樓語笑聲，指點行人情暗結。", "擲果潘郎誰不慕，朱門別見紅妝露。", "故故推門掩不開，似教歐軋傳言語。", "馮生敲鐙袖籠鞭，半拂垂楊半惹煙。", "樹間春鳥知人意，的的心期暗與傳。", "傳道張嬰偏嗜酒，從此香閨爲我有。", "梁間客燕正相欺，屋上鳴鳩空自鬬。", "嬰歸醉臥非讐汝，豈知負過人懷懼。", "燕依戶扇欲潛逃，巾在枕傍指令取。", "誰言狼戾心能忍，待我情深情不隱。", "回身本謂取巾難，倒柄方知授霜刅。", "馮君撫劒即遲疑，自顧平生心不欺。", "爾能負彼必相負，假手他人復在誰。", "窗間紅豔猶可掬，熟視花鈿情不足。", "唯將大義斷胸襟，粉頸初迴如切玉。", "鳳皇釵碎各分飛，怨魄嬌魂何處追。", "凌波如喚遊金谷，羞彼[揶揄]淚滿衣。", "新人藏匿舊人起，白晝喧呼駭鄰里。", "誣執張嬰不自明，貴免生前遭考捶。", "官將赴市擁紅塵，掉臂人來擗看人。", "傳聲莫遣有冤濫，盜殺嬰家即我身。", "初聞僚吏翻疑歎，呵叱風狂詞不變。", "縲囚解縛猶自疑，疑是夢中方脫免。", "未死勸君莫浪言，臨危不顧始知難。", "已爲不平能割愛，更將身命救深冤。", "白馬賢侯賈相公，長懸金帛募才雄。", "拜章請贖馮燕罪，千古三河激義風。", "黃河東注無時歇，注盡波瀾名不滅。", "爲感詞人沈下賢，長歌更與分明說。", "此君精爽知猶在，長與人間留炯誡。", "鑄作金燕香作堆，焚香酬酒聽歌來。"]}