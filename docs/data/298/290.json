{"author": "陳堯佐", "period": "宋", "type": "诗", "title": "三城侍郎寄示留題延慶寺二韻詩二章頃歲予肄業於此遺景盡在幸會之迹首唱之序詳矣謹依命攀和但於首章增爲四韻蓋淺陋之才不覺辭費因遣稚子贊善大夫通判邠州事學古寫於此牌以永嘉賜  其一", "paragraphs": ["清濟園林接寺隅，水昏煙暝自成圖。", "當年棣鄂三冬學，今日鴒原萬里途。", "道契風雲多感激，人非豐沛欠訏謨。", "聞君又枉行春騎，應笑溪邊舊截蒲。"]}