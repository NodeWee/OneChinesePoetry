{"author": "張喬", "period": "唐", "type": "诗", "title": "華山", "paragraphs": ["青蒼河一隅，氣狀杳難圖。", "卓傑三峰出，高奇四岳無。", "力疑擎上界，勢獨壓中區。", "衆水東西走，羣山遠近趨。", "天迴諸宿照，地聳百靈扶。", "石壁煙霞麗，龍潭雨雹麤。", "澄凝臨甸服，險固束神都。", "淺覺川原異，深應日月殊。", "鶴歸青靄合，仙去白雲孤。", "瀑漏斜飛凍，松長倒挂枯。", "每來尋洞穴，不擬返江湖。", "儻有芝田種，巖間老一夫。"]}