{"author": "白玉蟾", "period": "宋", "type": "诗", "title": "覺非居士東菴甚奇觀玉蟾曾遊其間醉吟一篇舊風以紀之", "paragraphs": ["一甌之閩古無諸，山奇水秀真畫圖。", "霍童山在閩之隅，天下第一神仙都。", "神仙渺茫不可見，桑田滄海幾遷變。", "三山崒嵂青至今，堪嗟山下人如燕。", "螺女江頭十萬家，西湖十里碧蓮花。", "滿城和氣濃於酒，一天雨露饒桑麻。", "東有鼓山榴花谷，南有方山小王屋。", "王霸煉藥怡山西，老任跨鶴昇山北。", "距城以東七里餘，丹崖翠壁凌太虛。", "天閟地藏一蓬壺，神刓鬼劃畫不如。", "種橘仙人來瑞世，况是籛翁其後裔。", "蒼松筋骨鶴精神，謂之覺非老居士。", "居士少時觀此山，便擬歸隠乎其間。", "及其賦罷歸去來，此山尚鎖青煙寒。", "平生使節半天下，秋霜夏日大聲價。", "咄哉富貴非吾願，何似歸來一茅舍。", "百丁持钁薙荆榛，寒巖怪石翠崢嶸。", "奇花異草不知名，地靈夜泣猿鳥驚。", "天然一石大如廩，裂開發露五雲錦。", "滿地璀璨黄金沙，地下掘出玄玉枕。", "度其廣袤築屠蘇，鳷鵲峭聳鴛鴦鋪。", "人來山下抬頭看，直疑上有神仙居。", "夜靜星辰挂朱桷，萬丈華表立雙鶴。", "山童指向游山人，高處更有兼山閣。", "閣邊數石羅翠屏，倚崖建一介隠亭。", "一登雲外忽舒嘯，醉歸小山風月清。", "雙石削成闢紫戶，猶勝武夷石門塢。", "一石俛仰狀如龜，一石跨蹲露如虎。", "巖頭千尺煉丹臺，銀泥丹砂朱草堆。", "臺上鑿開四小涔，不見爐鼎空寒灰。", "石眼有泉迸山腹，可成一池足鴉浴。", "千山萬山翠打圍，稻田萬頃如棋局。", "於中突出五石巖，紫雲蒼霧纏松杉。", "吾疑閩中四五輩，向者曾此話同參。", "粉牆圍住萬竿竹，白鳳飛來枝外宿。", "山前山後多麋鹿，疎栽蘭蕙密栽菊。", "何年種此千樹梅，滿山雪色白皚皚。", "晚來山風掃落英，五色虹霓明綠苔。", "隔林髣髴聞機杼，人家知在雲深處。", "何處招提最近傍，早暮送鍾齋送鼓。", "鳬汀鶴渚白蘋洲，小溪流水橫斷橋。", "畫出一派瀟湘秋，萬家秋色人漁樵。", "長江浩浩數千里，浪花噴薄蛟龍起。", "葉葉扁舟古渡頭，目力所至海門止。", "僕家本住青城邊，去此迢迢路八千。", "對面窣堵高插天，恍驚天柱落樽前。", "覺非居士高且潔，時把黄庭玩歲月。", "丹山碧水我樓觀，蒼椿翠檜我幢節。", "客來到此蟄仙菴，披蒙茸兮登巉巖。", "龍盤虎踞甚形勝，大江以東斗以南。", "酒空核盡人亦醉，眼花渾不醒天地。", "壁間醉墨正淋漓，夕陽已挂青山外。"]}