{"author": "白玉蟾", "period": "宋", "type": "诗", "title": "年踰弱冠又多錦瑟之一絃身墮塵樊未徹玉霄之半日醉懷無奈顧影自憐抱明月以興悲向西風而思遠謾拈禿兔姑慰心猿寄鶴林友", "paragraphs": ["夜凉莫聽野猿哀，覺我枯腸轉九迴。", "淅淅秋風吹性水，淹淹暮雨滴心灰。", "自憐孤影青燈下，曾作神霄故吏來。", "若待此生塵債足，鳳凰閤下已青苔。"]}