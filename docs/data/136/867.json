{"author": "白玉蟾", "period": "宋", "type": "诗", "title": "潘紫巖與余賦雪約不得用色數并實字及比喻", "paragraphs": ["不似尋常凍，俄而散漫飛。", "羞明猶欲落，等伴未全晞。", "承得圓還碎，看來是復非。", "積深仍密密，舞急轉霏霏。", "弗是篩成細，何如拾取歸。", "今焉皆璀璨，昨者只浽𧇠。", "掃去依元有，呵來忽漸微。", "亂飄寒轉甚，相映遠生輝。", "莫踏凹中滿，遥知凸處肥。", "嚴凝吟不厭，凜冽飲無威。", "賞翫真堪樂，豐穰不用祈。", "嬋娟雖可待，融散恐幾希。"]}