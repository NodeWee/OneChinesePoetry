{"author": "程俱", "period": "宋", "type": "诗", "title": "初到書局以萬七千錢得一老馬盲右目戲作古句自嘲一首", "paragraphs": ["蹄間三尋汗流赭，九逵雷雹爭飛灑。", "我窮那得騁追風，正擬虺尵行果下。", "平生畏途飽經歷，夜半臨深無馭者。", "故應造物巧相戲，却比盲人騎瞎馬。", "李南知音當促步，廣漢騰嘲不相假。", "執鞭良稱塞翁兒，並轡聊從杜陵夏。", "龐然病顙豈其類，老矣問途那可舍。", "徑煩一夫事刷秣，似桂新芻不盈把。", "向來伯厚亦安在，結駟雞棲同土苴。", "他年東去把撩風，縱爾逍遙汴東野。"]}