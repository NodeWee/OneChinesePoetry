{"author": "程俱", "period": "宋", "type": "诗", "title": "周憲之用余送趙子雍詩韻作屬德祖及余同作二首  其一", "paragraphs": ["嗟我涉世路，有如陸推舟。", "尋常不可冀，况乃萬里流。", "安能逐驪騄，超忽十二州。", "雖然晚聞道，淺矒如孫休。", "往者謝五斗，種瓜從故侯。", "家山三畝宅，白首遂首丘。", "一爲饑所驅，復作漫浪遊。", "曲意泯圭角，終然足人尤。", "焉知大隱地，亦復懷百憂。"]}