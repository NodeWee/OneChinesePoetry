{"author": "李光", "period": "宋", "type": "诗", "title": "簽判黄元功公廨枕江有小亭落成之初予偶假居之明潔深穩因得游息其上榜曰寓亭并留鄙句以見意", "paragraphs": ["物生天壤間，有形孰非寓。", "心隨萬境轉，飛走各依附。", "嶠南山河異，歲月亦屢度。", "新亭枕江臯，杳渺可飛步。", "風濤振几席，雲月隨杖屨。", "吾生真寄耳，那復歎淹駐。", "當年有離憂，政以南北故。", "舉足皆道場，意適隨所遇。", "往參少林禪，歸指曹溪路。", "去住吾何心，要以生死喻。", "遠迹混漁樵，忘機狎鷗鷺。", "千載如知心，相對猶旦暮。"]}