{"author": "李光", "period": "宋", "type": "诗", "title": "紹聖中蘇公內翰謫居儋耳嘗與軍使張中遊黎氏園愛其水木之勝勸坐客醵錢作堂黎氏名子雲因用揚雄故事名其堂曰載酒予始至儋與瓊士魏安石杖策訪之退作二詩", "paragraphs": ["何年老揚雄，寄此十畝園。", "年深草木荒，杖策誰叩門。", "緬懷東坡老，陳迹記舊痕。", "空餘載酒堂，往事孰與論。", "黄柑與丹荔，不受瘴霧昏。", "邦人時餽奠，一笑空罍尊。"]}