{"author": "李光", "period": "宋", "type": "诗", "title": "昨晚約逢時使君今日食後過賓燕瀹茗觀蓮今日雨忽作因記東坡遊西湖遇雨詩云湖光瀲灔晴方好山色空濛雨亦奇之句作雨中觀蓮詩戲呈并示同行諸君", "paragraphs": ["城南方沼盡栽蓮，得雨花開晚更妍。", "自有清芬來襲袂，不須紅粉笑當筵。", "彤霞暈臉深還淺，碧蓋跳珠碎復圓。", "更擬中秋陪燕賞，月娥休妬水中仙。"]}