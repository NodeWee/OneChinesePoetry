{"author": "李光", "period": "宋", "type": "诗", "title": "重陽後二日會嚴氏野趣亭坐客吳德永裴堯文杜志林林元憲李彦實嚴君錫魏介然及予八人因成拙詩以紀一時之集云", "paragraphs": ["已過重陽得勝遊，海南秋色尚遲留。", "旋沽白酒君須醉，未信黄花蝶解愁。", "菡萏香浮曲沼静，檳榔葉暗小亭幽。", "始知風景中原隔，對泣何須效楚囚。"]}