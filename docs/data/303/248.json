{"author": "程俱", "period": "宋", "type": "诗", "title": "焦秀才出舊作送李世弼佐古詩李侯舊見知今亡矣覽之愴然爲和一首", "paragraphs": ["李侯使東南，談士不容口。", "傾倉飽元元，倒屣先九九。", "虚懷無故新，盡下商可否。", "摛文真鸑鷟，考異自科斗。", "臨人武城宰，薦士河南守。", "當從古人求，敢用時輩偶。", "如何二毛初，蒿里澆絮酒。", "悲歌不成章，千古一揮手。"]}