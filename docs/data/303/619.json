{"author": "李光", "period": "宋", "type": "诗", "title": "江西久旱徧禱莫應稚山少卿将赴行朝一夕大雨遐邇霑足因成喜雨詩送行", "paragraphs": ["老火擅炎夏，枯旱氣欲然。", "傷心早晚禾，注目高下田。", "民窮捨耒耜，羣起操戈鋋。", "小偷何足道，所憂在四邊。", "夜來滄江雨，朝望水接天。", "歡聲達四境，渥澤遍大千。", "清風亦徐來，扇簟皆可捐。", "有懷林壑幽，僧窗思晝眠。", "流浪生死海，一往六十年。", "何以報主恩，粗了江西緣。", "羡子朝上國，揚帆若登仙。", "江山亦世情，雨後清且妍。", "悵别南浦亭，杯行莫流連。", "去去聞好音，一歲定九遷。"]}