{"author": "程俱", "period": "宋", "type": "诗", "title": "某啓伏蒙宫使資政左丞以某末疾漸平寵貺新詩仰荷眷私欽誦不足謹依嚴韵攀和四首少敘盛德仍述鄙懷伏惟采覽某再拜  其四", "paragraphs": ["充庭英俊劇蓬麻，迂憃無庸合卧家。", "錦里烟塵終不到，玉川思慮本無斜。", "山東何翅三年别，霜鬢潛驚一半加。", "會見中興平四海，要看元凱佐重華。"]}