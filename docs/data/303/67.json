{"author": "程俱", "period": "宋", "type": "诗", "title": "陳君學正草堂成提點大夫梅十五丈有詩且蒙借示見邀同作謹次原韻因以敘懷", "paragraphs": ["行藏固殊塗，臭味非一族。", "或峨冠攫金，或被褐懷玉。", "持身凜冰淵，或洞洞屬屬。", "和光略畦町，或落落碌碌。", "或來儀帝庭，或去隱王屋。", "堆豗肉生髀，馳騖趼重足。", "或委餘膏粱，或不厭杞菊。", "或翬飛千柱，采錯煖金綠。", "或蝸盤四壁，分光待鄰燭。", "要之皆幻寄，眇矣太倉粟。", "明冥默乘除，塞馬更禍福。", "陳公作茅齋，足以媚幽獨。", "苟全真易成，知足定不辱。", "有門晝常關，何必在巖谷。", "向來萬金堂，奔走九州牧。", "一朝巢自焚，始悔突不曲。", "何如東郭舍，椽柱隨把束。", "翛然已忘世，肯嘆碩人軸。", "我今客吳門，饑卧謝僕僕。", "年來寄蓬茨，慕此高讓俗。", "室中了無藏，鼠竊屢驅逐。", "衰懷百念冷，對境無可欲。", "窮通如四序，損益正三復。", "衡門可棲遲，薄酒等醽醁。", "吾聞老聃言，爲腹不爲目。"]}