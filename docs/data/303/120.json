{"author": "程俱", "period": "宋", "type": "诗", "title": "園居荒蕪春至草生日尋野蔬以供匕筯今日枯枿間得蒸菌四五亦取食之自笑窮甚戲作此詩一首", "paragraphs": ["平生囁嚅口，出語無媚悅。", "定非肉食姿，賦分在藜蕨。", "僑居得空園，窮陋亦清絕。", "分陰豈不惜，飽睡送日月。", "蕪菁不須種，衆草今已茁。", "朝來一雨過，青細皆可掇。", "東籬有更生，杞狗僅堪捋。", "乃知天隨生，豈羡五鼎列。", "堂萱不吾負，芽甲破春雪。", "縻身薦瓢簞，解我憂思結。", "薺花雖未繁，着地爛於纈。", "驚雷發蒸菌，自可當夏鼈。", "馬蘭亦芳脆，人莧固凡劣。", "晴朝當炙背，俯僂事挑抉。", "家人各盈襜，汲井手自挈。", "滿炊太倉陳，侑以冬菹冽。", "盤中長闌干，置饋每虚撤。", "恨無籜龍苞，此味那得闕。", "長謠青青槐，饞液想庭樾。", "妻孥覆相誚，男子志勳烈。", "君非老浮圖，菜本可長齧。", "况兹閑草木，豈爲刀匕設。", "乃翁笑摩腹，萬事付一吷。", "此中有真趣，勿爲兒輩說。"]}