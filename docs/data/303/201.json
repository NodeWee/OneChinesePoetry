{"author": "程俱", "period": "宋", "type": "诗", "title": "以夜宿匠舍詩示晁以道說之乃以古句爲謝次韻酬之一首", "paragraphs": ["平生拙自理，不辦一畝宫。", "聊從斵輪扁，敢慕執戟雄。", "慚非五鳯手，正着雙鳬中。", "何言散騎省，難下青藜翁。", "相望一牛吼，有客方固窮。", "牀頭河洛書，瑩光吐長虹。", "時時發佳句，執若萬折東。", "我詩出龜賜，寒螿抱霜叢。", "誰當寫秋思，妙器無號鐘。", "相從無何境，曳履哦清風。"]}