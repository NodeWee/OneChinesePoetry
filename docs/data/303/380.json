{"author": "程俱", "period": "宋", "type": "诗", "title": "某啓伏蒙宫使資政左丞以某末疾漸平寵貺新詩仰荷眷私欽誦不足謹依嚴韵攀和四首少敘盛德仍述鄙懷伏惟采覽某再拜  其三", "paragraphs": ["載酒何人過子雲，閉關蘭若斷知聞。", "分無秔秫資三徑，豈有篇章詠五君。", "新故易成南浦别，漁樵時寄北山文。", "懸知倚市傾城態，應笑寒窗刺繡紋。"]}