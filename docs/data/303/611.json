{"author": "李光", "period": "宋", "type": "诗", "title": "迎山閣爲長慶寺登覽之勝暇日攜觴命友屢醉其上因賦此詩", "paragraphs": ["青山似幽人，那肯入城府。", "遠碧横春空，穠綠浮天宇。", "常苦俗物遮，不得快觀覩。", "何年敞層閣，軒豁開牖戶。", "千巖勞顧揖，萬壑隨仰俯。", "飛騰若鵬鸞，盤踞狀龍虎。", "翩翩垂翅翼，蜿蜿回肘股。", "朝來拄笏看，爽氣逼簷廡。", "孤雲時去來，寒月静吞吐。", "溪山自奇絕，信美真吾土。", "我老賸得閑，遇勝輙爲主。", "朋簪俱莫逆，棋酒屢清聚。", "亦有支遁流，時來共揮麈。", "迎客如迎山，好事免嘲侮。", "常烹雨前茶，不打齋後鼓。", "從今贊公房，名字照千古。"]}