{"author": "李光", "period": "宋", "type": "诗", "title": "八月一日詣新學瞻禮廟像退與客徜徉訪尋幽勝所至清談瀹茗晚至陳氏園亭酌乳泉而歸一時清集無愧前人主簿趙元弼乃有厄陳之歎形於篇詠因次其韻兼呈諸友", "paragraphs": ["郊居多與泮宫鄰，回首清游迹已陳。", "曳杖入門瞻廟像，穿林度壑訪幽人。", "遠稽鄒魯衣冠古，近揖江山氣象新。", "飲水飯蔬真樂趣，始知席上有儒珍。"]}