{"author": "程俱", "period": "宋", "type": "诗", "title": "九月七日夜夢王元規詰旦其弟元矩適相訪感而作詩一首", "paragraphs": ["故人入幽夢，彷彿平生懷。", "心知九泉隔，意象慘不開。", "哦詩不成章，惝怳誰能裁。", "曰此蕭爽士，寧當沒黄埃。", "清晨客在門，乃自烏衣來。", "典刑見難弟，共歎一息乖。", "幽明不可詰，此夢何爲哉。", "回觀南園道，微徑已蒿萊。"]}