{"author": "程俱", "period": "宋", "type": "诗", "title": "仲嘉被檄來吳按吏用非所長既足嘆息而或者妄相窺議益足笑云戲作十二辰歌一首", "paragraphs": ["驅驥搏鼠難爲功，不如置之牛皂中。", "平生暴虎笑馮婦，豈向兔脚分雌雄。", "龍山從事盛德士，達觀已悟蛇憐風。", "馬曹五斗直如寄，羊仲三徑終當同。", "羣猴憎猿坐殊趣，甕中醯鷄無遠度。", "從渠狗曲誚王生，欲辨龍猪復誰語。"]}