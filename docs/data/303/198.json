{"author": "程俱", "period": "宋", "type": "诗", "title": "比者彦文少卿一再枉過且有卜鄰之約投老山林深慰孤陋兹者誤蒙召旨固已具述多病不才乞侍祠宫觀矣辱貺佳篇佩戢厚意謹次韻奉酬", "paragraphs": ["衰遲澹無營，百念已灰冷。", "時吟蘂珠句，聊復寄二景。", "平生坐五窮，相逐如形影。", "華顛行路難，雅志不一逞。", "逝言北山北，耕釣得重整。", "結廬甚幽深，不覺在人境。", "江公飽叢林，高視妙峰頂。", "時迂百里駕，清坐舉春茗。", "相期老嵁巖，守望依同井。", "久知無朋酒，出沒均酩酊。", "向來醒而狂，投老狂方醒。", "如何紫泥書，名姓蒙記省。", "控辭苦陳情，抱病當自屏。", "肯令曉猿驚，滓辱及崖嶺。", "新詩比移文，三復得深領。"]}