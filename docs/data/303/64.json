{"author": "程俱", "period": "宋", "type": "诗", "title": "西安謁陸蒙者老大夫觀著述之富戲用蒙老新體作  其二", "paragraphs": ["白頭書生黑頭翁，長安時花幽澗松。", "遠飛近啄雖異志，天命厚薄無雌雄。", "鈎深采博燥喉吻，守此一畝蓬蒿宫。", "杜門不出交二仲，木陰澗曲遙相通。", "紫囊貝葉資藝苑，款關一見踰三冬。", "亭亭漫吏多所歷，乾死書螢心似漆。", "王門賓閣不留行，赭顔趼足搜泉石。", "茅簷正欲結雲根，竹葉榴花薦餘瀝。", "當從元亮賦言歸，木茹麻衣永投筆。"]}