{"author": "李光", "period": "宋", "type": "诗", "title": "庭植家瓊山水北小園頗幽勝予頃寓雙泉每食罷招鄰士杖策訪之園有小亭常與客對奕因名坐隱今歲亭側輒生雙竹庭植二子皆卓然有立豈造物者産此以瑞其家庭乎作長句贈之", "paragraphs": ["桃笙澀勒漫成林，並立林亭一徑深。", "月下競看雙鳳影，風來時聽二龍吟。", "冰霜不改夷齊操，富貴無忘魯衞心。", "寄語園人頻愛護，等閑莫遣斧斤侵。"]}