{"author": "程俱", "period": "宋", "type": "诗", "title": "同叔問諸人以橘栗柿蔗爲題以東南之美爲韻余得橘美字韻一首", "paragraphs": ["三閭老沈湘，嘉頌誰爲美。", "白華發幽馨，春色薦甘醴。", "金衣光出懷，縹實酸裂齒。", "豈無三百苞，未見十二子。", "緬懷商山翁，善幻亦徒耳。", "壺中何足道，千刹一毫比。", "我今老而窮，饘粥思乞米。", "恨無千頭奴，杼柚供萬指。", "慇懃祝移根，勿作江北枳。"]}