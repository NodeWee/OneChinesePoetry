{"author": "程俱", "period": "宋", "type": "诗", "title": "黄嘉父朝請公彦示詩以不數面爲言且索近著次韻謝答一首", "paragraphs": ["黄公游不成，白髮奉朝請。", "東歸樂閑燕，有味如雋永。", "雙鳬倦朝飛，獨鶴方夜警。", "知余亦衰窮，繫馬無復騁。", "貽詩重瓊玖，未展意先領。", "勞生厭塵霧，對此得暫屏。", "終當遣長鬚，亦復釣縮頸。", "相過舉清觴，野水吹萬頃。", "君當傾錦囊，我亦倩毛穎。", "時尋招提勝，蓮社比宗炳。", "如何迫寒餓，去棹聊一整。", "興盡即言歸，江湖足佳景。"]}