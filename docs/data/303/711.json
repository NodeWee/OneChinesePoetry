{"author": "李光", "period": "宋", "type": "诗", "title": "向丞廳舊有小軒榜曰日哦庳隘不爽近徹墻向南植竹數竿改曰分翠與僚友邑之賢彦日遊其間且索鄙句因賦二詩呈諸友  其一", "paragraphs": ["旋植修篁一逕深，蕭然便可滌塵襟。", "碧移湘浦千梢净，清借淇園十畝陰。", "曉檻秋聲風撼玉，空庭寒影月篩金。", "造門賴有山陰客，酒熟時來伴醉吟。"]}