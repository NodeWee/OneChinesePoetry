{"author": "程俱", "period": "宋", "type": "诗", "title": "周憲之用余送趙子雍詩韻作屬德祖及余同作二首  其二", "paragraphs": ["大雲吳中士，妙學兼般舟。", "筆下走三峽，胸中包九流。", "考古自墳典，探玄極方州。", "別來十五年，邂逅一笑休。", "作書不求聞，取重惟桓侯。", "尚北宮獨冷，塵埃忘跖丘。", "爾者稍薦賢，蒲輪遂西遊。", "會當君相間，作詩繼何尤。", "遙知市門子，人不堪其憂。"]}