{"author": "程俱", "period": "宋", "type": "诗", "title": "某前日謁見國史侍讀尚書獲款燕談蒙出示周楊子書報許藏山中得巖壑之勝過冷泉亭者歎想不已俾某賦詩退成七言古句一首上呈", "paragraphs": ["素王之宫行秘府，斷取瀛州納環堵。", "諸儒何必四庫書，正自胸中有千古。", "野人上車纔不落，索米無庸面如鼓。", "歸來仰屋坐太息，咄咄書空欲誰語。", "石林居士今龍坂，憂國形臞心獨苦。", "向來豈止見夷吾，叩閣何由避寒暑。", "伯仁三日應可爾，頓解新亭對悽楚。", "坐中人傳雙尺素，思洛橋南霅溪渚。", "山回壤接二百里，許藏幽奇天所與。", "人間那得此巖壑，坐想周郎喜而舞。", "蒼崖壁立欲千仞，蔽日青林自風雨。", "信知靈境不待匠，古澗穿巖巧吞吐。", "慇懃留此萬里流，更覺山川生媚嫵。", "了觀澄湛本非住，却覓喧豗無處所。", "手誅陰木結茅屋，掀抉高深期盡取。", "四山擢翠若無地，三石撐空裊相柱。", "書詞豈夸驚我甚，下視呼猨觸天姥。", "卞峰勝絕固自足，莫爲東山思解組。", "龍驤雲起要侯王，鶴唳風聲走夷虜。", "會令藿食保安眠，北固山南事幽圃。"]}