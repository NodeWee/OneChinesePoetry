{"author": "程俱", "period": "宋", "type": "诗", "title": "傅冲益寄淮口阻風及清淮道中詩二首又次漣水一首用其韻和寄  其三", "paragraphs": ["故人尺素來天際，頗憶當年任守壘。", "平明一笑百事空，不作細書書紙尾。", "寄書五湖夸海岱，入眼滄溟無百里。", "軍城崪屼枕青山，地脈遙從岱宗起。", "題詩要爲寫高閣，播颺意欲先糠粃。", "晚登南宫頭已白，却駕朱轓臨泗水。", "丹燒未辨令威鶴，神遊先跨琴高鯉。", "可憐蕭散竹林士，埋玉青山骨空委。", "人生一世偶相值，轉首羲皇不停晷。", "西山妙蹟欲仙去，爽氣朝來盡如洗。", "遙知弔古一長喟，引送澆愁付浮蟻。", "有詩淮上可微吟，會有流魚出傾耳。"]}