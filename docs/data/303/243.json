{"author": "程俱", "period": "宋", "type": "诗", "title": "叔問觀韋蘇州詩至蕭條竹林院風雨叢蘭折幽鳥林上啼青苔人迹絕燕居日已久夏木紛成結几閣積羣書時來北窗閱以爲適與景會寫以寄予因用韻書懷云", "paragraphs": ["憂時鬢成絲，念遠心欲折。", "年芳豈不好，花下輙愁絕。", "衰顔有時丹，病指不能結。", "來往但鄰翁，奇書每同閱。"]}