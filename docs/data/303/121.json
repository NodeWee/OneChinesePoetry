{"author": "程俱", "period": "宋", "type": "诗", "title": "同趙叔問江仲嘉遊法華之勝爲曲水會有客先焉還飲舟中分韻賦詩得山字一首", "paragraphs": ["乖龍忽起華陽天，東來御雨鳴空山。", "豐隆轟空光照地，怒髯抉石翻雲煙。", "蜿蜒遺跡尚如昨，勢若九曲來河源。", "紛紛火齊散林莽，至今璀璨青霞端。", "我來夏木正森寂，萬籜篵篵抽琅玕。", "冰渠逗玉轉清淺，爽氣五月生秋寒。", "安知引勝獨無處，雙鳬徑度飛帆前。", "強尋幽逕俯東澗，一笑却棹稽山船。", "如聞神物家近岫，雪色千丈明山川。", "誰能遺我太平酒，戲追玉斧希林巔。"]}