{"author": "程俱", "period": "宋", "type": "诗", "title": "同趙奉議離吳興江仲嘉與其兄仲舉送百餘里醉中戲作此句一首", "paragraphs": ["大江飲酒如澆灰，小江縱酒顛如雷。", "扁舟相送不道遠，百二十里雲帆開。", "云亭老人窮不死，故園茅屋荒蒼苔。", "闔廬城中一畝地，已辨甕牖鋤蒿萊。", "吳興上佐吾黨士，十年縱賞西王臺。", "眉間黄色袨綵服，柁樓長嘯春風回。", "要須酩酊酬此别，不離萬頃添金杯。", "明朝相望即湖海，縱有美酒何爲哉。"]}