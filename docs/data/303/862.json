{"author": "李光", "period": "宋", "type": "诗", "title": "離陽壽縣百餘里遇大風雨溪流漲溢宿修仁境小寺新潔可喜不復有滯留之歎偶成長句老病字畫欹斜輙自笑也仲子孟堅同來", "paragraphs": ["逐客多年住海濱，今朝喜作北鄉人。", "飄風掃地捲煩暑，驟雨翻空洗瘴塵。", "境惡乍離賓館陋，眼明欣覩佛祠新。", "松林竹徑俱幽勝，留滯何庸歎苦辛。"]}