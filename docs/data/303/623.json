{"author": "李光", "period": "宋", "type": "诗", "title": "謫居古藤病起禁鷄猪不食與兒子攻苦食淡久之頗覺安健吕居仁書來傳道家胎息之術因作食粥詩示孟愽并寄德應侍郎", "paragraphs": ["晨起一甌粥，香粳粲如玉。", "稀稠要得所，進火寧過熟。", "空腸得軟暖，和氣自渗漉。", "過午一甌粥，缾罍有餘粟。", "淡薄資薑鹽，腥穢謝魚肉。", "嶺南氣候惡，永日值三伏。", "外強幾中乾，那受外物觸。", "兩餐莫過飽，二粥可接續。", "故人尺書至，教我禦瘴毒。", "燕坐朝黄庭，妙理端可矚。", "神車御氣馬，晝夜更往復。", "久久當自佳，根深柯葉綠。", "寄語陳太丘，人生真易足。", "醉飽厭腥羶，忽認海南叔。"]}