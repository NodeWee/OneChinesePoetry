{"author": "程俱", "period": "宋", "type": "诗", "title": "聞仲嘉叔問繼以職事行縣道遊茶山及諸勝境作寄一首", "paragraphs": ["春風入山骨，毛甲亦已舒。", "晨熹被春山，草木清而姝。", "况乃顧渚源，雲關護靈區。", "陰崖氣亦暖，瑞草先春敷。", "金沙出清泉，甘冽滋芳腴。", "依依楊柳村，渺渺桑苧居。", "前瞻大小寒，窈窕窮崎嶇。", "飛流吐明月，轉壑千雷車。", "參天亡陳檜，霜黛鬰不枯。", "當時臨春地，變滅成榛蕪。", "安知歲寒質，千載獨不渝。", "大中乾元字，入木蛟鸞俱。", "薰風想佳句，奇蹤典刑餘。", "獨往三住翁，至今有遺墟。", "真游豈易遇，庶或聞沉榆。", "飽聞東吳勝，欲往世累拘。", "二子獨幽討，仙舟繼籃輿。", "林間伯勞飛，茶篚春事初。", "尚有北枝秀，明空雪千株。", "幽香發清夜，肝膽生冰壺。", "王事既料理，清游亦忘劬。", "遙知山水間，快若縱壑魚。", "今我方祿隱，居然卧蝸廬。", "畫墁固無役，反如著轅駒。", "亦擬浮扁舟，乘春經五湖。", "收帆白蘋下，令子見潛夫。"]}