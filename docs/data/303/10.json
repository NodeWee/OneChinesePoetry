{"author": "程俱", "period": "宋", "type": "诗", "title": "與江仲嘉褒趙叔問子晝潘杲卿杲分題賦詩以顔魯公裴晉公賀監陳希夷畫像爲題以我思古人爲韻余得裴晉公我字韻一首", "paragraphs": ["晉公護河東，身退勢亦左。", "憂心極饑渇，讜議抗嵬瑣。", "居朝重九鼎，下賊飛一笴。", "淮西彈丸地，孺子甚么麽。", "發兵本無難，萬口無一可。", "平淮取淄青，如掇掌中果。", "折衝乃餘事，世論豈知我。", "天方厭唐德，莫捄蕭牆禍。", "空餘丘禱詩，千古幽淚墮。"]}