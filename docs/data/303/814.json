{"author": "李光", "period": "宋", "type": "诗", "title": "丁卯二月二十七日與客縱步至判官陳師正所居前有花竹後有港浦愛其幽勝退作此詩師正歷官九任今年六十有一母年九十二歲杜門養親不復仕宦蓋瓊士之安貧守道者也", "paragraphs": ["幽居非是避危機，澀勒遮藏客到稀。", "白髪不傳毛義檄，青衫常戲老萊衣。", "舟行别浦随潮去，燕認低簷带雨歸。", "從此欲尋棋酒社，肯論時節叩柴扉。"]}