{"author": "程俱", "period": "宋", "type": "诗", "title": "和柳子厚詩十七首 野人致紫竹栽手植方丈後", "paragraphs": ["名山昔遠遊，老罷無復覩。", "永懷避世士，往往寄農圃。", "移家白雲根，及此未春雨。", "桃梅足新栽，把玩喜欲舞。", "可無紫琅玕，葉作翠鳯羽。", "寵光松菊徑，蕭散煙霞聚。", "雌雄比嶰谷，顔色蓋南浦。", "龍鞭雖未行，玉茁亦已吐。", "咄嗟勿留情，萬物乃吾府。"]}