{"author": "李光", "period": "宋", "type": "诗", "title": "東坡載酒堂二詩蓋用淵明始春懷古田舍韻遂不見於後集予至儋始得真本因追和其韻  其二", "paragraphs": ["嗟彼海南郡，土瘠士常貧。", "藷芋餉晝耕，松明照夜勤。", "當年兩黎老，能邀玉堂人。", "一往五十年，遺迹宛若新。", "邦君時舉酒，父老舉欣欣。", "賢多隱農圃，耦耕可問津。", "魯叟欲乘桴，東坡願卜鄰。", "他年青衿子，凛凛多秀民。"]}