{"author": "程俱", "period": "宋", "type": "诗", "title": "送江仲嘉褒東還家山方將從赤松子遊爲作仙遊之詩以相步虛云", "paragraphs": ["空山月出栖鳥驚，濺濺暗溜山間鳴。", "桂陰羃歷夜香冷，有人步虛聞紫青。", "翩然騎麟下青冥，君非遠遊定方平。", "雲軿冉冉風袂舉，左右玉立花娉婷。", "手摩我頂一笑粲，别來彈指三千齡。", "至言不煩去畦町，齒下端有真長生。", "忽然縱身浮太廷，却笑煉砂飛八瓊。", "採芝方壺濯南溟，秦姬吹簫緱氏笙。", "茫茫齊州九窖塵，人間可哀胡不聞。"]}