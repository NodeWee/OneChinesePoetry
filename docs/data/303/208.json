{"author": "程俱", "period": "宋", "type": "诗", "title": "神霄宫知宫陳應常邀鄉人集道堂余不果往毛彦時有詩諸公皆和見率同作次韻一首", "paragraphs": ["南枝月明烏鵲飛，北風驚沙燕馬嘶。", "倦遊乃有故鄉念，強學處士聽朝雞。", "馬蹄得得烏帽底，與日競走東還西。", "安知神府在人境，曉霧十里飛香猊。", "咄嗟似與化人遇，宫殿盤欝窮煙霏。", "瑛房蘂箧浩無極，當關九虎何由闚。", "仙郎邀客自清旦，閴若岫戶臨江湄。", "向來同是爛柯客，石梁跨野長虹垂。", "登晨未辨七盟蓋，祈年欲採三華芝。", "授書忽作蘂珠吏，雲篆豈特傳盟威。", "故人一笑共清景，常談曲謹皆芟夷。", "而余煮餅北窗卧，正坐世網纒綿之。", "棗瓜麟脯不同舉，但見綵筆方交馳。", "蕭然俯仰在環堵，窮巷偪仄仍喧卑。", "高堂修竹寄遐想，况烹雪乳調清絲。", "徑須暇日一尋勝，眼中塵袂空成帷。"]}