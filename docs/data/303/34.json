{"author": "程俱", "period": "宋", "type": "诗", "title": "同江趙潘集以鐘監博山爐黟硯石屏爲題予得鐘監分韻得金字鐘監蓋響板也形製如鐘背作雲雷紋面可監我曹創爲之銘曰癸巳作鐘監子子孫孫永保用張有篆甚奇古", "paragraphs": ["帝軒工鳬和九金，童丁炎鑠成婦壬。", "戲驅豐隆發凝陰，雷轟列缺光下臨。", "飛精入範天機深，四規閼明追蠡瘖。", "厥聲鏗宏中黄林，隱如霜降豐山岑。", "豈唯正衣冠佩簪，對之炯炯生肅心。", "應而不藏無古今，監之無窮叩逾音。", "至人之心我所欽，盤盂不須銘且箴。"]}