{"author": "程俱", "period": "宋", "type": "诗", "title": "晁無斁将之錄示近詩有和其兄以道說之詩次韻以致區區兼簡以道  其一", "paragraphs": ["往登妙高臺，千嶂如聚墨。", "煌煌化人宫，屹立斷鼇足。", "題輿亦不惡，嘯詠此浮玉。", "粃糠空在前，不謂公肯辱。", "竟乖南州望，聊作信都福。", "吹竽定誰真，抱璞安忍哭。", "高情禦外物，不計處與出。", "端如屋間籕，障以千步築。", "我窮居城南，甕牖藩援禿。", "華裾每來過，暖語加帛粟。", "洋洋塤箎音，珍重同結綠。", "吟毫久不濡，辱贈不敢獨。", "所慚春螽股，持抗不周觸。"]}