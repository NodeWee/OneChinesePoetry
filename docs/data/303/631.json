{"author": "李光", "period": "宋", "type": "诗", "title": "九月二日徙居雙泉翌日徐自然使君李申之監郡携酒見過退成古調百三十言戲簡二公一笑", "paragraphs": ["南行踰萬里，公館煩造請。", "主人憐老病，爲卜林廬静。", "郊居偶然遂，俗慮盡可屏。", "雙泉信奇絕，歲久渾泥濘。", "稍覺藻荇繁，漸已産蛙黽。", "滌除賴衆力，傾頹費修整。", "幽竇響珮環，平地散林影。", "潺潺來枕上，客夢安得永。", "邦人日夜汲，攜挈雜罌皿。", "秋蔬灌百畦，夏稻溉千頃。", "端能滴冷泉，那復遜冰井。", "使君屏歌吹，政恐煞風景。", "我亦慣窮獨，客至但煎茗。"]}