{"author": "李光", "period": "宋", "type": "诗", "title": "庚午春予得罪再貶昌化瓊士餞送者皆悵然有不忍别之意嚴君錫魏介然追路至儋耳兹事當求之古人感歎成古風二百言送行", "paragraphs": ["紹興庚午春，李子復南徙。", "倉皇就長途，夜擔不敢弛。", "餞我無雜賓，亦有方外士。", "裴杜二耆哲，矍鑠渾童稚。", "老禪不忍别，握手揮涕淚。", "行行至澄邁，名姓難盡紀。", "酒酣通湖閣，頗獲一笑喜。", "緬懷雙泉居，風土信清美。", "牀頭掛海月，枕上聽流水。", "夜棋招隱淪，濁酒會鄰里。", "桑下不三宿，悵戀吾過矣。", "人生隨遇樂，已過猶脱屣。", "最憐嚴與魏，觸熱到儋耳。", "世情逐炎凉，萬古同一軌。", "對境心數役，何以敵生死。", "南窗可寄傲，散帙忽盈几。", "松林十里間，移植頗易致。", "赫日資繁陰，且復宥老楮。", "夜凉得深禪，日永常晚起。", "恨君不少留，伴我讀書史。"]}