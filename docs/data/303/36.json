{"author": "程俱", "period": "宋", "type": "诗", "title": "雨霽同仲嘉小酌久之雲開月出光照席上頗發清興戲作此詩", "paragraphs": ["初月脫氛翳，微雲遞疏光。", "徘徊照庭戶，皎皎涵清觴。", "牢愁不可排，磊塊如高岡。", "煩君着酒澆，身世得暫忘。", "舉觴漱明月，似覺幽桂香。", "擬吹三江水，浣此九轉腸。", "中宵起四顧，河漢生微凉。", "飄然想風馭，夢寄無何鄉。"]}