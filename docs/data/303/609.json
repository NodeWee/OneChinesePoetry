{"author": "李光", "period": "宋", "type": "诗", "title": "杜子固參議累覓南窗詩勉成鄙句子固謂杜氏古無二族祁公其近屬也", "paragraphs": ["長懷杜陵老，遐想靖節翁。", "二子不並世，千載餘清風。", "君爲南國秀，志氣陵蒼穹。", "盤屈不得伸，妙略參元戎。", "歸來侣漁樵，香火陪琳宫。", "卜居牛斗墟，築室瓦礫中。", "依然植五柳，彷彿餘四松。", "南窗有幽意，寄傲膝可容。", "拊床寒月侵，曝背微陽通。", "琴書樂忘憂，尊中常不空。", "吾鄉有諸杜，源流自祁公。", "歸歟有成言，葛巾永相從。"]}