{"author": "李光", "period": "宋", "type": "诗", "title": "伯宇知府給事寵和子賤與僕域字韻詩格力超絕輙復次韻", "paragraphs": ["中原困干戈，衣冠淪異域。", "忠臣憤切骨，義士血空滴。", "平生憂國心，豈以死生易。", "年來返田廬，門巷無轍迹。", "老驥萬里心，垂耳卧空櫪。", "素交今幾人，十載勞夢役。", "宣城擁朱轓，潘子縛禪寂。", "屹然障頹波，我亦心匪石。"]}