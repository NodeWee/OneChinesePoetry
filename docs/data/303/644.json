{"author": "李光", "period": "宋", "type": "诗", "title": "世以啄木爲珍禽其聲至入樂府而海南一種形小而聲淫每四五月間飛鳴如蛙蟈至八九月乃已亦名啄木繁聲可惡然瓊人訛其聲爲罵秃禽殆得其實因爲賦詩", "paragraphs": ["南海四五月，有鳥名啄木。", "飛鳴亂葉間，形眇聲繁促。", "枝間時瞥見，黑啄羽毛綠。", "雌雄相應和，生哺依老穀。", "或疑在家僧，受施不看讀。", "爲禽不知名，但自罵秃秃。", "小兵特輕趫，修竿每馳逐。", "今晨耳目清，桑下聞布穀。", "黄鸝兩三聲，睍睆出幽谷。", "從今屏菑翳，遶舍植梧竹。", "鳴鳳儻可期，樛枝要棲宿。"]}