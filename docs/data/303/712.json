{"author": "李光", "period": "宋", "type": "诗", "title": "向丞廳舊有小軒榜曰日哦庳隘不爽近徹墻向南植竹數竿改曰分翠與僚友邑之賢彦日遊其間且索鄙句因賦二詩呈諸友  其二", "paragraphs": ["先生活計未全貧，一徑篔簹碧玉新。", "野趣近依陶令宅，幽姿深隔庾公塵。", "獨餘世外冰霜操，不逐人間草木春。", "吏隱何妨成小築，風流重見竹林人。"]}