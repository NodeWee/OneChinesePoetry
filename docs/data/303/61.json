{"author": "程俱", "period": "宋", "type": "诗", "title": "元夕塊坐因用葉翰林去年見寄元夕詩韻寫懷  其一", "paragraphs": ["兒童逐遨戲，先春禱春晴。", "心如飄風快，目若冰壺明。", "寧爲惜日計，所願佳節并。", "老來見紛麗，如乾闥婆城。", "流光不可挽，譬彼空中聲。", "那知節物佳，翛然謝將迎。", "幽燈對簡編，歷歷記所更。", "斯須閉關卧，鼻息驚雷鳴。", "寤念北山北，田家已催耕。", "胡爲異鄉久，空寒猿鶴盟。"]}