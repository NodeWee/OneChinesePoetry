{"author": "李光", "period": "宋", "type": "诗", "title": "稚山運使作齋名藏暉且覓詩久不能成今兹以大農召行有日因成鄙句并以送行", "paragraphs": ["美玉當韞櫝，明珠産深淵。", "達士貴混俗，大隱常居廛。", "皓皓終易汙，嶢嶢難自全。", "和光同其塵，老聃有成言。", "徐侯如水鑑，胸中定媸妍。", "疾惡若仇讎，論事敢直前。", "朅來大江西，獨攬刺舉權。", "姦贓盡屏迹，豺狼敢垂涎。", "顧欲藏其暉，名室以自鐫。", "老火正淫恣，旱氣方接連。", "悵别南浦亭，去去朝日邊。", "中原正塗炭，生民思息肩。", "公歸明光奏，輸忠傾肺肝。", "功成不自居，名與日月懸。"]}