{"author": "李光", "period": "宋", "type": "诗", "title": "清湘道士潘静素抱琴南來予方謫居遠屏郊外如逃虚中每佳辰良夜風清月明對脩竹俯清池必快作數弄如是幾年今将北還舊隱索詩爲别屢請而不懈因歌而送之", "paragraphs": ["道人南來冒炎酷，雲水生涯寄枯木。", "嗟予久墮魑魅羣，黎唱蠻歌耳根熟。", "深林迥静嘯鵂鶹，雨濕天陰聞鬼哭。", "君來爲我一揮手，洗盡胸中塵萬斛。", "伯牙師涓死已久，此聲欲絕君能續。", "快彈初作鸞鳳鳴，忽如啼烏集華屋。", "吟猱抑按神氣閑，流水涓涓赴幽谷。", "夜深餘響應霜鐘，朝來吟對蕭蕭竹。", "静中最喜讀書聲，妙響琅然振寒玉。", "要知心與古人會，不務新奇誇俚俗。", "浩歌别我出門去，潮回風便難追逐。", "道人來時湘水渾，道人歸去湘江綠。", "湘靈抱琴待君來，月明莫向江頭宿。"]}