{"author": "李光", "period": "宋", "type": "诗", "title": "瓊惟水東林木幽茂予愛此三士所居雖無亭館之勝而氣象清遠連日水漲隔絕悠然遐想各成一詩目爲城東三詠  其二", "paragraphs": ["我愛曾城居，負郭頗幽雅。", "田疇遶屋廬，門逕絕車馬。", "但虞水侵門，敢怨風飄瓦。", "淵明非避俗，自覺往來寡。", "嗟予屏斥久，兹地猶里社。", "相望十里間，舟楫幸可假。", "風休水亦落，晴日照郊野。", "願言駕柴車，始覺我憂寫。"]}