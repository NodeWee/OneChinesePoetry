{"author": "程俱", "period": "宋", "type": "诗", "title": "南窗夜集叔問戲取樟木腦然雪爲燈因與仲嘉叔問聯句一首", "paragraphs": ["性空本無方，水火不留礙。", "陽生至陰中，此理固有在。", "初疑水焚槐，忽若鏡加艾。", "又如大海中，神龍出光怪。", "冰姿映烈焰，勢恐不兩大。", "原燎正焮騰，湯沃忽崩敗。", "涓涓煖泉湧，熠熠寒光碎。", "偉哉六合間，恢詭不勝載。", "陰風結飛雨，來自九天外。", "蒼樟出芳液，根節依大塊。", "初非氣相求，又豈天所配。", "如何冰炭仇，乃作坎離會。", "因知造化機，幻手端可貸。"]}