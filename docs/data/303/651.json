{"author": "李光", "period": "宋", "type": "诗", "title": "東坡載酒堂二詩蓋用淵明始春懷古田舍韻遂不見於後集予至儋始得真本因追和其韻  其一", "paragraphs": ["荒園草木深，樵牧不敢踐。", "雖無南國愛，正以東坡免。", "平泉與金谷，視此顔有靦。", "至今儋耳民，里巷多樂善。", "勝遊儻可繼，杖策敢辭遠。", "燕談有佳侣，永日可忘返。", "酒酣任歌呼，此興吾不淺。"]}