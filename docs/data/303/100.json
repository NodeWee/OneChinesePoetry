{"author": "程俱", "period": "宋", "type": "诗", "title": "傅冲益寄淮口阻風及清淮道中詩二首又次漣水一首用其韻和寄  其二", "paragraphs": ["青山照長淮，氣象一方冠。", "清光堪溶溶，洛尾殺湍悍。", "斯遊今一紀，回首若朝旦。", "塵容故如昨，凡骨終不換。", "但於憔悴餘，生死知一貫。", "歸田食不足，乘障力難捍。", "折腰委吏間，亦豈愧儒緩。", "自君彈冠西，吾事足悲惋。", "坐看秋空雲，已復澹河漢。", "鮮歡杯杓乾，絕學編策斷。", "西山雖爽氣，烏幘安敢岸。", "思君笑言樂，目送歸翼亂。", "朝來得新詩，一一錦繡爛。", "塵膺久結約，邂逅百憂泮。", "何當索此身，久矣次山漫。"]}