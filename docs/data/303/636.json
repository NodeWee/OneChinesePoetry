{"author": "李光", "period": "宋", "type": "诗", "title": "元夕陰雨孤城愁坐適魏十二介然書來言瓊臺将然萬炬因以寄之", "paragraphs": ["海濱遇元夕，况值愁陰天。", "重雲障佳月，微雨雜瘴煙。", "孤城欲黄昏，里巷已蕭然。", "荒祠鼓坎坎，老巫舞蹁躚。", "揮杖眩村氓，捩齒傳神言。", "異域俗尚鬼，殊形耳垂肩。", "邦人素敬畏，香燈競駢闐。", "使君招我飲，老病不得前。", "有如伏櫪馬，硉兀難加鞭。", "遙知瓊臺上，萬炬照綺筵。", "幽人正愁絕，跏趺坐深禪。", "霧靄埋羣山，不礙孤月圓。", "茅菴一燈留，照我獨不眠。", "夜闌香篆銷，息息火自傳。", "何當訪羽客，同上羅浮巔。"]}