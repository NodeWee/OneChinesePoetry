{"author": "李光", "period": "宋", "type": "诗", "title": "丙寅重九權郡李申之置酒嚴氏野趣亭愛其幽深因作此詩", "paragraphs": ["遷流南海濱，兩見菊蘂黄。", "今晨有嘉招，駕言陟崇岡。", "負郭得勝游，幽居渺雲荘。", "小亭椰葉間，下有青蓮塘。", "寒花卧短籬，疏松間修篁。", "隔屋雞犬聲，遠村散牛羊。", "使君慕幽貞，愛此野趣長。", "緬懷千載人，聊復舉一觴。", "西風起蕭瑟，吹我兩鬢霜。", "旋駕豈無期，良燕詎易忘。"]}