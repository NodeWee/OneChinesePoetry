{"author": "程俱", "period": "宋", "type": "诗", "title": "謁蔡開府延客周歷堂宇覽觀山林巖洞之勝頓失袢暑退作律詩一首", "paragraphs": ["蒼虬銜雨轉晴巒，噴霧跳珠玉甃寒。", "掩冉風林聽竽籟，蕭森烟蘀種琅玕。", "期仙磴属三休逕，羃翠庭邊八節灘。", "赫赫雲峰張火繖，陰陰冰洞却霜紈。", "山藏神府新瓊簡，壁掛磻谿舊釣竿。", "怪底蕭條增秀發，六龍曾此駐和鑾。"]}