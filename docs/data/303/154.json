{"author": "程俱", "period": "宋", "type": "诗", "title": "和柳子厚詩十七首 天久不雨高田皆坼鄉人祈禱閱月乃雨遠近告足有足喜者", "paragraphs": ["長夏久不雨，良田失欣榮。", "塵生畎澮間，小大空營營。", "麻粟半乾死，所憂負春耕。", "嗷嗷走香火，靈湫汲寒清。", "梵唄喧里社，油雲被嘉生。", "俄然下甘澤，驩聲接柴荆。", "年年鎬京宴，及此萬寶成。", "偷生得一飽，感慨難爲情。", "顧念龍在野，悲歌淚縱横。"]}