{"author": "程俱", "period": "宋", "type": "诗", "title": "傅冲益寄淮口阻風及清淮道中詩二首又次漣水一首用其韻和寄  其一", "paragraphs": ["羣玉聚名雋，作書如九丘。", "回觀白虎儒，謭淺安可侔。", "傅子故疏爽，十年嗟滯留。", "嶔崎百憂後，晚爲造物收。", "平生未見書，頗足資吟謳。", "縱未服豸角，且當佐螭頭。", "安知免官去，觸熱送濁流。", "清朝正須才，洗垢方鎮浮。", "豈使三語掾，垂綸逐羣鷗。", "譬如飄風頃，終濟萬里舟。"]}