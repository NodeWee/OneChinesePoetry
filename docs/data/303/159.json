{"author": "程俱", "period": "宋", "type": "诗", "title": "和柳子厚詩十七首 辛亥正月六日夜雷已發聲大雨達旦山中流泉高下噴薄殆不啻九十九不減仇池也", "paragraphs": ["故歲聿其除，微陽已潛回。", "始兹魚上冰，殷地驚春雷。", "急雨暗清夜，飛流散巖隈。", "遲明起四顧，玅境神所開。", "未信小有洞，蒼崖隔凡埃。", "琤淙十九泉，潄玉松風哀。", "褰裳喜欲狂，幽興不可裁。", "妙喜真斷取，呼猿定飛來。", "相與俯清駃，傳杯聊遡洄。"]}