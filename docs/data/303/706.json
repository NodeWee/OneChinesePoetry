{"author": "李光", "period": "宋", "type": "诗", "title": "吾里桃花之盛不减武陵獨東院一株色白而多葉跗蕚皆碧世謂之碧桃主僧回公折以相贈置几硯間蕭然有出塵之想因賦鄙句", "paragraphs": ["不作尋常好面皮，劉郎去後弄粧遲。", "喚回濃睡春方好，洗退殘紅晚更宜。", "薝蔔有香陪冷豔，酴醿無力鬬豐肌。", "最憐月下朦朧影，定起山僧莫皺眉。"]}