{"author": "李光", "period": "宋", "type": "诗", "title": "郡學落成之初八月二十二日陪郡守同來仍榜郡學二字遒勁結密觀者興歎是日燕郡僚并學職郡守謂予本起諸生俾預燕集因成鄙句呈逢時坐客", "paragraphs": ["氣清天朗屬中秋，黌舍初成燕魯侯。", "依舊規模環璧水，斬新牌牓燦銀鈎。", "青衿士子欣榮遇，白髪迂儒預勝遊。", "尼父道行千載後，坐令南海變東周。"]}