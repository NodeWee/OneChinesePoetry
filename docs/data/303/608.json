{"author": "李光", "period": "宋", "type": "诗", "title": "次韻元裕同游東山佳什東坡所謂愛此小天竺即其地也", "paragraphs": ["東坡謫蠻荒，夢想兩天竺。", "哦詩寄東山，妙響振林麓。", "作祠衛公旁，一杯奠椒漿。", "相望柳柳州，追配韓潮陽。", "懷人空隕涕，亭榭今荒墟。", "溪山不改色，松聲契真如。", "嗟余麋鹿姿，慣逐漁樵伴。", "平生鐵石腸，那復置冰炭。", "尋山得佳侣，聊遂幽人意。", "登臨有遐矚，俯仰觀此世。", "君爲丞相孫，仕作淵明清。", "一枰可消憂，五字堪析酲。", "人生各有役，詩棋豈妨道。", "閉戶朝黄庭，習氣終一掃。"]}