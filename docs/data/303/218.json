{"author": "程俱", "period": "宋", "type": "诗", "title": "晁無斁将之錄示近詩有和其兄以道說之詩次韻以致區區兼簡以道  其二", "paragraphs": ["談詩如談禪，練性如練墨。", "壮心悟龜毛，少作豈蛇足。", "平生甚元龍，未信今伯玉。", "十年得投閑，高卧謝寵辱。", "定知貧勝富，固自平爲福。", "著書着名山，會使山鬼哭。", "結廬近三休，爲米時一出。", "猶嫌佛場選，肯問燕臺築。", "俗人難與言，鏡髢遺盲禿。", "前年客長安，正覓三釡粟。", "塵中一傾蓋，爽氣岷峨綠。", "别來更崎嶔，寡陋嗟我獨。", "塵埃箧中書，有手不暇觸。"]}