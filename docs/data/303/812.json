{"author": "李光", "period": "宋", "type": "诗", "title": "唐常建作破山寺詩云竹徑通幽處禪房花木深歐陽永叔毎歎賞此句以爲不可及温陵康元壽守瓊踰年樂其地僻而事簡以清静治之於郡圃植竹數百竿中有小亭因榜曰通幽偶成拙句", "paragraphs": ["蕭灑襟懷慕子猷，賸栽修竹徑通幽。", "三間遠比淵明宅，百尺徒誇庾亮樓。", "風送鳥聲春寂寂，日篩簾影夢悠悠。", "破山絕景親曾到，誰遣移來海外州。"]}