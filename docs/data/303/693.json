{"author": "李光", "period": "宋", "type": "诗", "title": "德起侍講侍郎以親老丐外章累數十上上雖察其誠至眷待方隆卒不許其去五月九日有旨令歸覲且使迎奉以來一時士友莫不歆豔稱歎爲人臣子能使聖主敬愛貪戀如此誠千載之遇足以顯其父母揚名後世矣上虞李某作詩送行", "paragraphs": ["别浦征帆速，歸寧漢詔温。", "青雲方得路，白髪笑迎門。", "欲報慈親意，難忘聖主恩。", "朝回奉温凊，忠孝兩能存。"]}