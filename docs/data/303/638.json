{"author": "李光", "period": "宋", "type": "诗", "title": "瓊惟水東林木幽茂予愛此三士所居雖無亭館之勝而氣象清遠連日水漲隔絕悠然遐想各成一詩目爲城東三詠  其一", "paragraphs": ["南極多老人，及見九代孫。", "君生古崖州，氣質清且溫。", "今年八十二，頗覺行步奔。", "白髪暎紅頰，疑是羲皇人。", "城東有幽居，瀟灑真隱淪。", "淵明寓栗里，子美還羌村。", "遷流到雙泉，得與君子鄰。", "仁里聖所擇，德齒古所尊。", "佳節近重陽，黄花已紛紛。", "家家社酒香，處處烹雞豚。", "今朝風日好，水落依舊痕。", "一散腰脚頑，杖策時叩門。"]}