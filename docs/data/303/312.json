{"author": "程俱", "period": "宋", "type": "诗", "title": "江仲嘉書稱去常山靈真洞半里許得林壑殊勝余記昔過謝源道中亂峰峭壁間竹樹薈蘙今仲嘉所稱得非此耶因寄百二十字", "paragraphs": ["聞說靈真路，旁開小洞天。", "蒼巒閟清境，陸地接飛仙。", "壁立驚猿掛，松枯老蔓纒。", "攢空永亭石，潄壑定林泉。", "烟磴盤三徑，玄窗属五便。", "武陵迷漢魏，妙憙斷山川。", "騰絕端如此，經營有老焉。", "烹魚幾折屐，命駕擬加鞭。", "易秃三千丈，寧辭四萬錢。", "把茅應早計，拱木歎流年。", "鴻鵠須塵外，鵷鸞自日邊。", "人生各有在，雅志共超然。"]}