{"author": "程俱", "period": "宋", "type": "诗", "title": "昨夕風月頓清獨坐中庭夜分不寐翛然四顧寂無人聲如在塵外作詩一首以寫一時之適", "paragraphs": ["鄰家雙井桐，下有羃翠庭。", "晚來微風過，已復含秋聲。", "歸舍對環堵，筠窗亦泠泠。", "月輪正行空，洗光自東溟。", "常星爲失色，肯與纖雲并。", "廓如凈琉璃，中有玉鑑明。", "太虚本無滓，心目固自清。", "浩然天壤間，洞視萬古情。"]}