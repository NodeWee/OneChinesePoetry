{"author": "程俱", "period": "宋", "type": "诗", "title": "元夕塊坐因用葉翰林去年見寄元夕詩韻寫懷  其二", "paragraphs": ["短日良易暗，凝陰有時晴。", "何人勸之照，燭燎皆爭明。", "今年春苦寒，寒威劇幽并。", "連綿積三白，雲埋闔廬城。", "深泥浹新雨，行路無人聲。", "藜燈不來下，箕卜豈復迎。", "朝來日照梁，天氣忽已更。", "稍聞橋市間，簫鼓遠近鳴。", "吳人尚游樂，急如赴春耕。", "唯有窮巷士，守窮如守盟。"]}