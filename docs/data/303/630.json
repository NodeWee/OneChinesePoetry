{"author": "李光", "period": "宋", "type": "诗", "title": "九月二日自公館遷居雙泉風物幽勝作雙泉詩二十韻", "paragraphs": ["山腰秘靈源，初出纔一線。", "方池湛空碧，奔馳忽縈轉。", "皎皎涵青蘋，纍纍湧珠串。", "夜深耿落月，澄澈静如練。", "呀然舊穴深，神物或時現。", "邦人儻知敬，早歲起雷電。", "瓊山瀕巨海，鹵水充煎煉。", "凛然居其間，正味獨不變。", "我來卜幽居，蕭灑得奇觀。", "挹彼注兩泉，澠淄忘分辨。", "陶公豈虚言，掬飲逃禍難。", "激齒冰雪寒，晨起頻嗽嚥。", "入腹清而冽，丹田賴澆灌。", "甘寒勝鍾乳，精潔可羞薦。", "静無蛙蜩喧，不受泥滓澱。", "惠泉入權門，疲人走郵傳。", "貪泉亦強名，聞者自鄙賤。", "瓶罌日夜汲，閭里悉周徧。", "數椽如可老，一壑吾欲擅。", "時時俯清泠，照見本來面。"]}