{"author": "程俱", "period": "宋", "type": "诗", "title": "春日與汪彦章藻趙叔問相約遊樟林閣樟林閣蓋郡豪冢舍背城郊墟無與比者因詠靖節感彼柏下人安得不爲歡之句偶書五言呈同遊二公", "paragraphs": ["人生歸有盡，大齊不踰百。", "君看花間冢，背郭高歷歷。", "向來夸奪志，汗漫何窮極。", "一朝隨露電，變滅無餘迹。", "所以靖節翁，壺觴樂晨夕。", "寧爲鬰澗松，不作移根栢。", "豈惟一窮通，固自忘夷跖。", "吾生亦崎嶇，末路苦荆棘。", "投閑得蕭散，身病頭更白。", "豈無素心人，相與弄泉石。", "及晨爲兹遊，聊用適吾適。", "溪山景無盡，秀色光照席。", "安能仰屋歎，抱恨長戚戚。"]}