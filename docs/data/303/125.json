{"author": "程俱", "period": "宋", "type": "诗", "title": "九日塊坐無聊越州使君季野舍人見過敝廬會方回承議亦至因遊章公山林登覽甚適越州置酒暮夜乃歸作詩一首", "paragraphs": ["獨坐正搔首，華軒款柴荆。", "念兹節物佳，及此久雨晴。", "駕言共幽討，一放遠目明。", "森蒼蛾眉山，上有百尺亭。", "遙岑出西南，杳藹川原平。", "城中十萬家，煙雲隱飛甍。", "凉秋得遐觀，始覺天地清。", "朱欄據木末，開筵敞南榮。", "持觴屢相屬，泛彼東籬英。", "不知日云暮，初月忽已升。", "秋娥亦徘徊，流光代華燈。", "風流龍山集，坐見千古情。", "慷慨相顧言，曜靈急飛騰。", "人生無根蒂，聚散不可憑。", "懸知明年會，相望若初星。", "公如洪都宴，傑閣依青冥。", "儻有英妙客，摛文煥丹青。", "我如斜山翁，浪愛九日名。", "幽憂不能寫，濁酒或自傾。", "會與鑑湖老，兹山聊復登。"]}