{"author": "李光", "period": "宋", "type": "诗", "title": "義郴廖翁贈予靈壽杖歌以謝之", "paragraphs": ["郴山峨峨水濺濺，清淑之氣鍾神仙。", "山頭老木幾千年，不入樵斧隨飛烟。", "廖翁好奇自掄選，真材不用加雕鐫。", "鏗然入手龍脊瘦，宛轉隨步鶴膝堅。", "今晨過我有喜色，磨捋持贈誇奇特。", "老人年來腰脚頑，出入政藉扶持力。", "拄上岡頭望故鄉，萬壑千巖纔咫尺。", "天寒醉卧不出門，杖兮雖良長倚壁。"]}