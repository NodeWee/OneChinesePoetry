{"author": "李光", "period": "宋", "type": "诗", "title": "甲寅仲秋水漲獨民先兄元發弟徙居招提日有登覽棋酒之勝連日雨復大作水且洊至舉室幾于濕浸仰二公之曠達歎輜重之爲累輙成鄙句以寄并呈志尹宣教表兄洎往來諸友兄一笑", "paragraphs": ["活計從來祗旋營，急難方悟此生輕。", "資身但有書盈腹，潤屋不将金滿籯。", "塵榻曉寒資酒力，空堦夜雨雜棋聲。", "茗甌時赴湯休約，肯念人間雨與晴。"]}