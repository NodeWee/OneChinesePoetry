{"author": "王邁", "period": "宋", "type": "诗", "title": "辛未中元記夢夢與一僧談世事良久問答中有凡事如此汝曹勉之之語既而造一境如仙家居厥明用夢中八字爲偈末章反騷  其二", "paragraphs": ["蘧蘧一夢中，了了三生意。", "法界如許寬，此生亦特寄。", "誰言玉局仙，元本是法器。", "不解自磨礲，因人亦成事。", "强顔游人間，聊作逢場戲。", "山色溪聲中，略得些滋味。"]}