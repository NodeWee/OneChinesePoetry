{"author": "王邁", "period": "宋", "type": "诗", "title": "辛未中元記夢夢與一僧談世事良久問答中有凡事如此汝曹勉之之語既而造一境如仙家居厥明用夢中八字爲偈末章反騷  其八", "paragraphs": ["盤中有止水，歷歷見鬚眉。", "能定乃能應，人心固如斯。", "至誠本如神，聖賢不吾欺。", "鳴鶴方在陰，其子輒和之。", "天未降時雨，山川雲已知。", "誰能舍我龜，而觀爾朶頤。"]}