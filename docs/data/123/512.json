{"author": "王邁", "period": "宋", "type": "诗", "title": "辛未中元記夢夢與一僧談世事良久問答中有凡事如此汝曹勉之之語既而造一境如仙家居厥明用夢中八字爲偈末章反騷  其六", "paragraphs": ["世人欲不死，焚香事大羅。", "死後欲超生，將身靠彌陀。", "个裏不透徹，仙佛如子何。", "我素不持戒，焉能斷腥臊。", "獨有一寸珪，明白不可磨。", "學仙與學佛，此事付兒曹。"]}