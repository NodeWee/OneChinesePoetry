{"author": "王邁", "period": "宋", "type": "诗", "title": "西征艤舟清洲投宿野店夜漏下數刻主媼爲作粥與同行一飽成詩", "paragraphs": ["君不見淮陰徹侯未得志，胯下從人真短氣。", "漂母以食拱而前，心許王孫當富貴。", "又不見文叔宏濟艱難時，大樹將軍身從之。", "一夕相顧有餒色，蕪蔞之粥甘如飴。", "丈夫自負不草草，剛腸似石那能拗。", "得時要拯萬人饑，讀書肯自謀溫飽。", "諸公兼我非窮人，窮途謾爾君勿嗔。", "他年五鼎享臺饋，須記此夕清洲濱。"]}