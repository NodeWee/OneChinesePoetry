{"author": "王邁", "period": "宋", "type": "诗", "title": "東歸同年三山王簿賓之趙戶立父連簿仁父黄上舍偕行分道買樽酌別", "paragraphs": ["我從京華來，溽暑不可邇。", "藍縷一征衣，邂逅四君子。", "臭味同芝蘭，鄉井連桑梓。", "王君吾兄行，派出銅川氏。", "一飲吞百盃，一揮爛十紙。", "此是鑾坡人，非久棲鸞枳。", "黄君天庠英，貴名方日起。", "三年拜賜師，行雪殽函恥。", "後來幾英豪，願作榜下士。", "小連真可人，犀玉浮冰峙。", "再鼓氣不衰，收科趾前美。", "朋山萬青衿，求識習鑿齒。", "立父天族英，雅非膏粱比。", "青桂近嬋娟，紅蕖映青泚。", "名駒産天廐，一日當萬里。", "今夕知何夕，德星偶同晷。", "明月入觥船，凉颸生劍履。", "相逢吳山頭，相別閩江觜。", "交情托管鮑，同年序許李。", "明日懷美人，娟娟隔秋水。", "何以慰我思，馳書寄雙鯉。"]}