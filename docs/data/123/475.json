{"author": "王邁", "period": "宋", "type": "诗", "title": "寄浙漕王子文野以思君令人老五字爲韻得詩五首  其三", "paragraphs": ["原明有申公，公休繼文正。", "後來諸名家，有子多不令。", "堂堂先太史，孤峭立萬仞。", "身不爲從官，美謚君所命。", "子文爲之子，壯歲名已盛。", "榮華付倘來，節義傳心印。", "波流石不移，火熾玉寧盡。", "嚮來牋天疏，每讀必起敬。", "相期輝國史，何止續家乘。"]}