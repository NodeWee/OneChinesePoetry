{"author": "鄭大惠", "period": "宋", "type": "诗", "title": "哀夏孝女", "paragraphs": ["射生戶，北山有虎何不射。", "豈不聞夏家有女年十五，隨父樵薪入山塢，父行在前忽遭虎。", "女見父傷奮不懼，號泣逐之爲虎語。", "逐之不已虎反顧，棄其父□銜女去。", "人言其父死亦苦，我言最苦是其女。", "想女失父逐虎時，眼不見虎惟見父。", "射生戶，我今重告汝。", "汝之生，豈無父與母。", "勿謂官差尚猶豫，被爾甲兮張爾弩，况虎殺害人多天已怒。", "嗚呼，虎害人多天若怒，天又何必使渠生下土。"]}