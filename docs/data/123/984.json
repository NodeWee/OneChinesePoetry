{"author": "陳郁", "period": "宋", "type": "诗", "title": "得琴硯古雅堂", "paragraphs": ["端溪湮塞焦桐已，羅旅文房尚奢侈。", "古風雅志莫養成，從此詞章墮彫靡。", "仙巖名士獨不然，家有琴硯皆世傳。", "熨焦蛇斷互左右，俾受彈弄供磨研。", "耳根筆澤千載意，字□挽回淳朴味。", "乃知舊物是筌蹄，薰染皇墳歸繭紙。", "百篇因之奏帝傍，帝賚文美承恩光。", "歸來築堂標古雅，家學始末示不忘。", "邇來相傳貴珠玉，或侈金屏誇綉縟。", "心遊目視溺豪華，繼發一言流近俗。", "嗟余僻好惟古文，敬此堂名如敬君。", "何時登堂相撫玩，古雅之意期與君平分。"]}