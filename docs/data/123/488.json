{"author": "王邁", "period": "宋", "type": "诗", "title": "携筇出尤嶺嶺頭坐俟輿夫不至", "paragraphs": ["我居南麓下，頗利君子遯。", "如何溽暑初，涉此複嶺峻。", "瘦藤代筍輿，路熟不待問。", "拂石小盤跚，心愛木陰潤。", "清風解人意，陸續松杉韻。", "掬泉嚥茗芽，竊賞此味俊。", "我坐亦良久，我僕行何鈍。", "平生性麋鹿，合有幽閑分。", "舉足履世途，退尺進僅寸。", "曾此小遲速，而足置喜慍。", "繼今出處同，冥心法天運。", "斯游悟窮通，持與達者論。"]}