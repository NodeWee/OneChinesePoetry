{"author": "王邁", "period": "宋", "type": "诗", "title": "過建陽范氏桂林館見其向日娛賓亭館已屬他人詩以弔之", "paragraphs": ["桂林當日如春煖，花木清妍差可款。", "主人好事玉泉香，行客留題錦囊滿。", "桂林今日如冰寒，頹垣壞壁他人管。", "窮冬莫贈范叔袍，過午誰餉子桑飯。", "君不見李家偃月堂，金魚玉珮鳴丁當。", "冰山一倒扶不起，月固無恙堂已荒。", "又不見董家藏金塢，翠幕珠幃貯歌舞。", "誰知當時賞心事，不救後來燃臍苦。", "請君聽我吟桂林，悲歡成敗更相尋。", "人生富貴如郵傳，古往今來幾桂林。"]}