{"author": "王邁", "period": "宋", "type": "诗", "title": "蔡實甫能酒而道中無可口者見其吻噪成長篇戲之", "paragraphs": ["吾祖方平至君家，絲麟談笑酌流霞。", "麻姑綽約時在坐，癢處思得姑爪爬。", "我今與君豈其裔，彈指又經千百歲。", "文采風流今尚存，仙風道骨知誰繼。", "今宵月明明更多，有客無酒如月何。", "唇乾吻噪甚背癢，安得玉壺瀉金波。", "白玉樓臺月如晝，屋貯阿嬌車載酒。", "元君再會儻可期，我當起舞爲君壽。"]}