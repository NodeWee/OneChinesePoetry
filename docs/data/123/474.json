{"author": "王邁", "period": "宋", "type": "诗", "title": "寄浙漕王子文野以思君令人老五字爲韻得詩五首  其二", "paragraphs": ["我友半湖海，知心吾子文。", "君忙我已老，事事不如君。", "君生通貴家，我出寒素門。", "君披貂毛裘，我著犢鼻褌。", "戲綵君有母，列鼎共凊溫。", "我早失烏哺，空山悵白雲。", "弱冠君有子，世科將襲芬。", "我子方垂髫，詩禮未有聞。", "凡此皆不如，官職不必論。"]}