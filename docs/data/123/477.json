{"author": "王邁", "period": "宋", "type": "诗", "title": "寄浙漕王子文野以思君令人老五字爲韻得詩五首  其五", "paragraphs": ["我本麋鹿羣，官職不要討。", "儋石倘有儲，山林堪佚老。", "焚香旦告天，非爲其私禱。", "一願屢豐年，田疇足禾稻。", "二願息兵戈，塗地無肝腦。", "飲水樂在中，茹芝顔轉好。", "篤信而好學，守死以善道。", "佩此八字符，傳爲子孫寶。", "作詩寫殷勤，未省蒙印可。"]}