{"author": "王邁", "period": "宋", "type": "诗", "title": "寄浙漕王子文野以思君令人老五字爲韻得詩五首  其四", "paragraphs": ["西山門下士，雜襲如魚鱗。", "惟我與子文，受愛異他人。", "送我長沙序，言言足書紳。", "贈君樵川詩，字字示寵珍。", "潛齋養正堂，兩記尤諄諄。", "爲君說太玄，藏心養靈根。", "爲我演蒙頤，山立靜澄神。", "先生愛吾徒，不啻子弟親。", "將何報此德，相與玉其身。"]}