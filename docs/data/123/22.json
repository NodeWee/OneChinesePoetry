{"author": "李彭", "period": "宋", "type": "诗", "title": "黄岡尉錢紳種蓮其上開軒榜曰起靈蓋取鮑參軍荷花賦超四照之靈本云", "paragraphs": ["平吳利在獲二陸，我得斯人一夔足。", "明光射策卷波瀾，灞橋新詩挾冰玉。", "只因心賞鮑參軍，種花欲招千載魂。", "筆端有口不倚辨，盡付此花生氣存。", "一代風流幾頓盡，漢官威儀聊復正。", "覓句何勞夢惠連，解頤未用呼匡鼎。", "秋風蘋末助颼飀，花藥應須讓一頭。", "何必嘉陵種嘉橘，始擬人間千户侯。"]}