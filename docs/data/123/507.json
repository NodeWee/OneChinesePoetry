{"author": "王邁", "period": "宋", "type": "诗", "title": "辛未中元記夢夢與一僧談世事良久問答中有凡事如此汝曹勉之之語既而造一境如仙家居厥明用夢中八字爲偈末章反騷  其一", "paragraphs": ["一念稍分明，天壤異仙凡。", "諸相等歸妄，天真要無厖。", "凡物非我有，秋毫不可貪。", "只此爲上乘，其諸總虛談。", "無字經可閲，無言禪可參。", "白雲過前山，明月映空潭。"]}