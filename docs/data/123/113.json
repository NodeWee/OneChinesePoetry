{"author": "杜應然", "period": "宋", "type": "诗", "title": "融州老君洞敕賜真仙巖之圖", "paragraphs": ["古號黔南今號融，真仙第一勝高嵩。", "仙關標榜門增麗，聖像威靈民敬崇。", "帝賜御書藏寶閣，天生石像老仙翁。", "瓶爐羅列非雕琢，幢蓋周圍奪巧工。", "足履分明深踏石，仙衣彷彿挂玲瓏。", "青牛水畔藏頭角，白鶴溪邊飲羽㚇。", "獅子像前如拜伏，猿猴梯上若登空。", "龍田龍迹施鱗甲，蛇藏蛇身似錦紅。", "羅漢數軀朝向北，斗星七位轉回東。", "浮橋佇望金星座，仙徑平瞻水月宮。", "丹井千秋泉不竭，芝田萬頃草常豐。", "餘清近酌潺潺水，聳翠遥觀疊疊松。", "石柱經年堅且直，壽溪度歲淼無窮。", "呂仙隠迹居于壁，□□□容坐得穹。", "彩仗彩儀皆擁護，仙床仙室盡高雄。", "化巖夏月生寒凜，和洞冬天都暖烘。", "棋畫臺中人弈戯，樹生石內月朦朧。", "列三寺觀學俱近，會一樓堂像闡洪。", "道院庵中居上道，風雩臺畔自生風。", "橋名步扣登融石，樓號鴻音撞巨鐘。", "花圃西南前可望，釣臺泉石景堪充。", "劉侯布德于融郡，父宿興祠立壽容。", "廣地可容千位客，照天高挂一燈籠。", "洞天要比應難比，福地雖同未肯同。", "一石鎸經顯居士，萬碑題咏稱名公。", "想君足迹難窮覽，敬爲栽詩入畫中。"]}