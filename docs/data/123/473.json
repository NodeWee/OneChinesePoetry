{"author": "王邁", "period": "宋", "type": "诗", "title": "寄浙漕王子文野以思君令人老五字爲韻得詩五首  其一", "paragraphs": ["長沙一傾蓋，情好如塤箎。", "間關十寒暑，何時不相思。", "君爲睢邸教，再挹冰玉姿。", "升堂拜壽母，摩頂識馨兒。", "敘舊方戀戀，臨分轉依依。", "自是成鴻燕，羽翼竟差池。", "音問久不接，清宵夢見之。", "魚腹得尺素，羊胛經幾炊。", "陳雷不可作，千載同襟期。"]}