{"author": "王邁", "period": "宋", "type": "诗", "title": "寄陳士登元龍士登書問盜且責予不貽書當路爲剪除計予方以罪歸有言誰見省作詩謝之", "paragraphs": ["悠悠我之思，東里陳驚坐。", "更闌夢持環，晝永心摇纛。", "一春苦風雨，我困南山餓。", "君樓百尺高，頭上天幾大。", "於我未忘情，更僕修夙好。", "耿耿憂世懷，急於聞警報。", "爲憐上四州，豺虎正喧噪。", "虐焰欲熏天，獲人爭斬剉。", "將州豈不武，棄縣如洟唾。", "官軍望而奔，所至徼宴犒。", "鄰境近憂惶，刁斗急巡邏。", "君責我以書，何時乃高卧。", "曷不出良籌，亟爲當路告。", "當局自能迷，看局當不蹉。", "我壯君之言，義起千夫愞。", "顧方謹三緘，此戒那可破。", "諸賢各有謀，何欠儂一箇。", "君家昔太邱，能愧梁上盜。", "毋爲陳君短，此語更傳播。", "吾家昔彥方，能正屠牛暴。", "勿使王君知，叩頭甘謝過。", "兩家俱德門，今有若人麽。", "前時何巖警，召亂在縣左。", "頼君告少仙，全活幾髫髦。", "但推此仁心，古人不難到。", "鄰里貴有恩，急難相憫悼。", "裂券蠲宿逋，減貲糶莊課。", "肯令州中人，指我爲奇貨。", "盜亦有道者，仁里敢桀驁。", "忠信蠻貊行，豈弟神明勞。", "我持一瓣香，日爲蒼生禱。", "吾君甚愛民，恩德侔覆幬。", "社稷福靈長，妖氛行屏掃。", "吾言非誕迂，有唱吾須和。"]}