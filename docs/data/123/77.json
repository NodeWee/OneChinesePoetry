{"author": "黄敏求", "period": "宋", "type": "诗", "title": "予丙子辛巳兩遊解空寺己亥秋又至思上人徙舊徑自怪石中頓發奇觀叔亮弟取山谷詩文名閣曰卧龍巖曰青玉盎山之門曰天下勝處令泳之作隸扁爲賦七言", "paragraphs": ["兩扣雲關記昔曾，重來詩眼倍晶明。", "路移巖石中間入，人在洞天深處行。", "玉盎虛明添翠色，霜鐘清冽带秋聲。", "與君小摘涪翁句，留得青山不朽名。"]}