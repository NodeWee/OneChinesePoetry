{"author": "程公許", "period": "宋", "type": "诗", "title": "初度詣葛仙化奉香火歸邑之明日有馴鹿自中徑入縣庭士友異其事賦詩相慶用張權父韻", "paragraphs": ["閬風觴九醖，膾鯨羞玉麟。", "宿命憶往劫，隠訣聞至人。", "失脚五濁海，未泯一念仁。", "就盈紀良月，揆度逢佳辰。", "深恩感顧復，瓣香謁仙真。", "同來山中吏，得非我同倫。", "巖泉千仞雪，澗草四時春。", "雅嗜自幽閒，胡爲此逡巡。", "憐我久埃𡏖，爲記三生因。", "野性欣得友，不待呼孔賓。", "鼓瑟趣升歌，明當下溫淪。", "嘉燕屬君等，努力語去陳。", "靈囿豈予慕，願交惟梓椿。", "方寸有玄感，清都寧隔塵。"]}