{"author": "王邁", "period": "宋", "type": "诗", "title": "靈白湖歸憩林氏墳庵僧出能誦予舊詩設茗椀蒲食以詩贈之兼寄呈林六十兄", "paragraphs": ["霜風襲客裘，朝日曬農背。", "誰遣役此軀，隠痛在五內。", "宿草漸重生，跼蹐處覆載。", "扶衰策瘦筇，乞靈問龜蔡。", "往來纔信宿，屏息過闤闠。", "夙駕三十里，僕夫已告憊。", "小庵闞道旁，丈室藏法界。", "叩扉僧出迎，面熟不猜怪。", "白髮久不梳，爬癢得痛快。", "荷設茗椀供，仍有蒲食配。", "去此已五霜，重來發孤慨。", "一飽猶可謀，三釜已不逮。", "退藏心甚甘，世故肯相貸。", "博陵隠君子，堂萱春未艾。", "悠悠我之思，此日君當愛。"]}