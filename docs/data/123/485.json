{"author": "王邁", "period": "宋", "type": "诗", "title": "鄭昂叔和余問盜詩末及山東事弟姪輩又問山東本末再用前韻答之", "paragraphs": ["江左百年來，英雄老歲月。", "空糜東南財，坐廩驕惰卒。", "嘉定懲開禧，廢食因一咽。", "國論規便安，神州聽淪沒。", "和戎益金繒，諱戰鈍斧鉞。", "邇者天禍之，韃靼逞狂獗。", "一舉殄金人，犁庭掃其穴。", "金如釜中魚，靼如火烈烈。", "乘間蠻觸衡，復有山東黠。", "長驅淮甸間，大縱山陽爇。", "或屠制帥家，或髠守臣髮。", "魚肉我王人，首領春葱切。", "塗炭我生靈，聚落炊烟滅。", "嫚書揭通衢，著語太辛辣。", "供帳王者居，左纛將軍紱。", "往來青齊區，健比霜天鶻。", "一名娘子軍，掎角同生活。", "狼心肆陸梁，烽燧競熏熱。", "我事南方强，謂可以恩結。", "衣裳一顛倒，茅土甘疏裂。", "納侮忍包羞，容姦噤不發。", "誰與生厲階，正爾錯鑄鐵。", "彼計甚詐狙，吾謀類跛鱉。", "歲幣久樁儲，復爲彼齎挈。", "邊籌乏寸長，往往如拆襪。", "相顧皆狐疑，莫能抵龜决。", "心知示弱非，成事付不說。", "邊民亦何辜，一孔盡搜括。", "戰艦尾相銜，義丁家盡刷。", "需求意無厭，許可舌太滑。", "譬之護癰疽，包裹畏見血。", "僅僅外留皮，駸駸齧至骨。", "理勢有必然，吾言非强聒。", "惟願天聽回，攬權制生殺。", "毋倒太阿持，毋憚强弩末。", "毋貽養虎憂，毋使饞蜂孽。", "廢籍起忠賢，窮荒斥奇餮。", "一朝出六師，聲罪行天罰。", "名正事必成，本强衝可折。", "銜璧許來臣，寸鐵誰敢竊。"]}