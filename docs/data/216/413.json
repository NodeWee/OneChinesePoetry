{"author": "范成大", "period": "宋", "type": "诗", "title": "嚴子文以春雪數作用爲瑞不宜多爲韻賦詩見寄次韻", "paragraphs": ["同雲癡不掃，梅柳春到遲。", "笙歌暖寒會，當任主人爲。", "圍尺庸何傷，袤丈乃非瑞。", "郢中姑度曲，山左已驅癘。", "世無辟寒香，誰能不龜手。", "鄰舍索米歸，衾裯無恙不。", "貧人寒切骨，無地兼無錐。", "安知雙綵勝，但寫入春宜。", "販夫博口食，奈此不售何。", "無術慰啼號，汝今一身多。"]}