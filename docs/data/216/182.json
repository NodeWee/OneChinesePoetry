{"author": "范成大", "period": "宋", "type": "诗", "title": "種竹歎向在成都種竹滿西園偶苦寒疾朅來金陵復種繞池未幾以眩卧閤家人子遂謂不當種竹其說甚可怪歎口占此詩", "paragraphs": ["宣華種萬竿，寒疾適相值。", "玉麟種千竿，偶復須藥餌。", "僮奴狃今昨，競道竹相祟。", "如將聖作狂，似以儒爲戲。", "此君來聲冤，林神亦短氣。", "我夢不平鳴，霍然推枕起。", "明當還石湖，賸種千畝地。", "未論比封君，且用執讒喙。"]}