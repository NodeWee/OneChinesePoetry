{"author": "范成大", "period": "宋", "type": "诗", "title": "病中不復問節序四遇重陽既不能登高又不觴客聊書老懷", "paragraphs": ["四時變遷翻覆手，百卉於人亦何有。", "騷客顛詩亦狂酒，强惜黄花愛重九。", "少年習氣似陶公，采采金英滿衣袖。", "携壺木末最關情，欹帽風前幾搔首。", "饞吻偏憐粽栗香，新衣不管囊萸臭。", "貪將節物趁遨頭，肯向賓筵稱病叟。", "如今衰颯悟空華，現在去來飛電走。", "登臨舊迹如夢斷，觴詠故人多骨朽。", "百年長短隨隙駒，萬化陳新直芻狗。", "不堪把玩堪一笑，安用歲時歌拊缶。", "家人亦復探新篘，插花洗醆爲翁壽。", "蒲團困坐眼慵開，莫把故情看老醜。", "挽鬚兒女太癡生，更問今年有詩否。"]}