{"author": "楊萬里", "period": "宋", "type": "诗", "title": "負丞零陵更盡而代者未至家君携老幼先歸追送出城正值泥雨萬感驟集", "paragraphs": ["吾父先歸吾未可，吾母已行猶顧我。", "兒女喜歸未解悲，我愁安得似兒癡。", "牆頭人看不須羨，居者那知行者嘆。", "昨日幸晴今又雨，天公管得行人苦。", "吾母病肺生怯寒，晚風鳴屋正無端。", "人家養子要作官，吾親此行誰使然。"]}