{"author": "范成大", "period": "宋", "type": "诗", "title": "東宮壽詩", "paragraphs": ["有赫題期盛，無疆嗣歷昌。", "中興歸濬哲，重慶啟元良。", "兩亥開基遠，三丁系統長。", "帝咨同物瑞，人卜降年祥。", "離日融雙照，乾天秉少陽。", "晨昏周內寢，詩禮舜巖廊。", "極右辰居煥，心前火德光。", "與齡偕聖父，德壽協虛皇。", "銅律風占兌，瑶山樂奏商。", "蓂芳鄰五位，菊色麗中央。", "視膳斑衣拱，傳觴玉契將。", "宸楓霜獻葉，仙桂月輸香。", "薰炷爭延祝，吟牋曷讚揚。", "形容仁與孝，步障有雲章。"]}