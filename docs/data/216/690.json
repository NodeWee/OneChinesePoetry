{"author": "范成大", "period": "宋", "type": "诗", "title": "石湖中秋二十韻十二年前嘗與工部兄及賓客爲此遊今有隔世者感今懷舊而作", "paragraphs": ["野外行吾意，城中寄却愁。", "半秋三夜月，千古五湖舟。", "湧地金芒發，行天玉鏡流。", "珠星沉不現，銀漢黯如收。", "高浪連三境，長風近十洲。", "水天雙對鏡，身世一浮漚。", "迥白包元氣，空明慰病眸。", "只憐心浩蕩，不管鬢颼飀。", "放棹真狂矣，關門有此不。", "四并非易事，一笑亦難謀。", "急管參漁笛，清歌間棹謳。", "逢迎成邂逅，嘯咏勸綢繆。", "女擷蘋花獻，妻傾竹葉酬。", "今宵如不飲，何處可忘憂。", "憶昔誰同賞，于今歲恰周。", "陟岡睽魯衛，伐木愴應劉。", "獨歎靈光在，能追汗漫遊。", "大都緣未盡，豈是病都瘳。", "縱意褰篷席，輕生倚柁樓。", "節宣誠小爽，猶勝賦悲秋。"]}