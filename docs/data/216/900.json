{"author": "楊萬里", "period": "宋", "type": "诗", "title": "晚立普明寺門時已過立春去除夕三日爾將歸有歎", "paragraphs": ["蕭蕭淅淅荻花風，慘慘澹澹雲物容。", "欲雪不雪關得儂，得歸未歸一莞中。", "年華縱留春已換，半生作客今何恨。", "夜來飛霰打僧窗，便恐雪真數尺强。", "催科不拙亦安出，吾民瀝髓不濡骨。", "邊頭犀渠未晏眠，天不雨粟地流錢。"]}