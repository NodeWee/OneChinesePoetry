{"author": "范成大", "period": "宋", "type": "诗", "title": "古風送南卿", "paragraphs": ["廬阜有佳人，顔色皦冰玉。", "不能時世粧，蕭然古冠服。", "紛紜倚市門，組麗眩紅綠。", "妖歌促艷舞，飛上黄金屋。", "安知乘鸞侶，流落墮空谷。", "風泉入環珮，月露作膏馥。", "粱肉豈不珍，瀹雪煮黄獨。", "聊用慰朝饑，歲寒膚起粟。", "綺叢三尺塵，無路到松竹。", "誰能撫孤桐，爲奏招隠曲。"]}