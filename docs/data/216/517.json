{"author": "范成大", "period": "宋", "type": "诗", "title": "重陽後半月天氣溫麗忽變奇寒晦日大雪鄉人御冬之計多未辦", "paragraphs": ["狂飈吹小春，刮面劇劍鋩。", "雲氣潑濃墨，午窗變曛黄。", "六花大如掌，浩蕩來無鄉。", "青女正熟睡，不記行新霜。", "寒暑故密移，滕巽乃爾狂。", "南鄰炭未買，北鄰綿未裝。", "敢論酒價湧，束薪逾桂芳。", "豈不解蚤計，善舞須袖長。", "頻年田薄收，十家九空囊。", "被凍知不免，但恨太匆忙。", "今朝復何朝，晴色挂屋梁。", "人物各解嚴，兒童笑相將。", "熙如谷黍溫，免作溝木僵。", "兩鄰報無恙，爲汝歌慨慷。"]}