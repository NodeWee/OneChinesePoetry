{"author": "范成大", "period": "宋", "type": "诗", "title": "廛居久不見山或勸作小樓以助登覽又力不能辦今年益衰此興亦闌矣", "paragraphs": ["結廬占城市，初豈卜云吉。", "謁醫并治庖，二事便衰疾。", "乘除徐自笑，翻覺此計失。", "經年不見山，無異處暗室。", "平生痼煙霞，歲晚成俗物。", "安得百尺樓，屋上高突兀。", "列岫擁青來，爽氣助佔畢。", "嘗試與匠謀，工費蝟毛出。", "俸餘强弩末，家事空囊澀。", "經營十年餘，高興竟蕭瑟。", "人生不如意，十事常六七。", "身今況遲暮，長算屈短日。", "縱成此段奇，髮白何由漆。", "且學商山翁，彎跧蟄霜橘。"]}