{"author": "范成大", "period": "宋", "type": "诗", "title": "但能之提刑相別十年自曲江遠寄二詩敘舊良厚次韻爲謝亦以首章奉懷略道湘南分携故事末篇自述年來衰病不復故吾也  其二", "paragraphs": ["濩落枵虛似瓠壺，新添雪鬢與霜鬚。", "也知病叟形容變，非是仙儒骨相癯。", "歲晚山林如自獻，年豐田野亦多娛。", "無端拙恙妨清樂，未許扁舟到五湖。"]}