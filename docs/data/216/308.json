{"author": "范成大", "period": "宋", "type": "诗", "title": "但能之提刑相別十年自曲江遠寄二詩敘舊良厚次韻爲謝亦以首章奉懷略道湘南分携故事末篇自述年來衰病不復故吾也  其一", "paragraphs": ["憶昔驂鸞識俊英，朱旛繡斧盡能名。", "書隨庾嶺一枝寄，句挾韶江九奏成。", "吳粵交馳清夜夢，參辰不隔故人情。", "何時重醉金槽曲，一洗陽關別恨平。"]}