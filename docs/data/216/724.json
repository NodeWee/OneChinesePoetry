{"author": "范成大", "period": "宋", "type": "诗", "title": "次韻王正之提刑大卿病中見寄之韻正之得請歸四明并以餞行", "paragraphs": ["名卿緒前輩，風格如玉山。", "纍纍培塿中，見此高孱顔。", "攬轡忽思歸，無人解縻賢。", "飄颻駕柴車，浮雲視朱丹。", "向來小病惱，體力今已安。", "胡爲犯風雪，江湖行路難。", "呼酒煖征衫，寧計斗十千。", "倡酬悔不數，長懷悲短緣。", "離合固常事，匆忙增惘然。", "浩蕩海山春，登臨想臞仙。", "笑我守荒徑，老繭深裹纏。", "擬題憶鄞句，思咽冰下泉。", "遲公寄新作，使我頭風痊。"]}