{"author": "范成大", "period": "宋", "type": "诗", "title": "富順楊商卿使君曏與余相別于瀘之合江渺然再會之期後九年廼訪余吳門則喜可知也今復分袂更增惘然病中强書數語送之", "paragraphs": ["合江縣下初語離，共說再會知何時。", "壽櫟堂前哄一笑，人生聚散真難料。", "青燈話舊語未終，船頭疊鼓帆爭風。", "草草相逢復相送，直恐送迎皆夢中。", "昨聞親上安邊奏，玉階從容移禁漏。", "天香懷袖左魚符，歸作雙親千歲壽。", "我今老病塘蒲衰，君歸報政還復來。", "萬里儻容明月共，更期後夢如今夢。"]}