{"author": "葉述", "period": "宋", "type": "诗", "title": "毛希元隠居廬山卧龍瀑", "paragraphs": ["毛子駡吳曦，蜀山渺孤憤。", "五老急扣聘，延留如大賓。", "龍分自眠地，蕙帳饒珠蠙。", "巖花開恨晚，谷鳥鳴先春。", "弔古一沉思，千載多逸民。", "登高一長望，萬里皆積雲。", "子勇書印曆，憂憤著彌綸。", "曷不草露布，從容靜風塵。", "低頭汲澗曲，煮豆萁爲薪。", "沮溺士之耻，昔賢終賤貧。"]}