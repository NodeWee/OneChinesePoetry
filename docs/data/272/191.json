{"author": "戴栩", "period": "宋", "type": "诗", "title": "後園老梅爲園丁斧而薪之有所存者直幹危梢耳近亦放三四花吁嗟梅兮生非其地儻移在離騷園中肯作如是觀耶故詩以弔之", "paragraphs": ["爾梅生不辰，失身蔬茹圃。", "雖沾灌溉力，却受穢濁侮。", "未能同臭味，祇得共甘苦。", "青隨菜甲肥，翠引蒿芽吐。", "與時自高下，何意較爾汝。", "畦丁厭長成，恐礙寸金土。", "清陰仰密葉，日日逢而怒。", "踈柯並柔枝，旦旦伐而斧。", "如此冰玉姿，若爲荆棘伍。", "孤標餘寸息，老命懸一縷。", "四圍蒼蘚黏，半心蝕蟲蠱。", "禁持幾霜雪，剝落久風雨。", "潛陽動地脈，生意頓鼓舞。", "塗抹三四花，豈自矜媚嫵。", "香清不如少，骨勁不嫌古。", "試問白玉堂，何如破茅宇。", "畢竟天地間，貴賤各有主。", "苟非吾所安，雖榮亦何取。", "說與此花知，善自且撐拄。", "須有歲寒人，徙根松竹塢。", "知汝非錯薪，肯容刈其楚。", "巡簷一笑春，能忘在莒不。"]}