{"author": "釋普濟", "period": "宋", "type": "诗", "title": "圓覺頑空覺講主真贊二首  其一", "paragraphs": ["頭鬅鬙，眼乖角。", "得天台之奧旨，繼永嘉之先覺。", "執文字見，離文字縛。", "說大義則四座風生，徵異解則百川潮落。", "昭昭乎教苑之祥麟，昂昂乎雞群之野鶴。", "雖正席四處不足暢其設施，然分座五山亦不負其所學。", "是爲廣智九世之孫，嘯巖一枝不致寥寞者矣。"]}