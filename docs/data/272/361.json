{"author": "戴栩", "period": "宋", "type": "诗", "title": "浣川定海奉餞樂成郭明府年兄赴改官班趙振文司令首賦古體因輒有述", "paragraphs": ["明越昔薄遊，地隔情自綴。", "君鳬從天來，余馬適棧繫。", "人言官一方，閲士既其細。", "義扣賢者心，利謁鄙夫計。", "里居亦有云，官吏吾熟睨。", "漏屋詎自知，知漏在所憩。", "嗟余甘養拙，掩室敢徑詣。", "而君政疑神，萬戶誦美惠。", "奮髯吏膽冰，落筆民病蛻。", "邑負督常平，什九緣稅契。", "君爲融以衷，公妥私不盭。", "咄彼萋菲徒，嘴毒欲旁噬。", "能儀百鳳凰，莫尾一獢猘。", "薦滿趣天京，恩深留海裔。", "忘形無語贈，折柳蟬失嘒。", "趙侯獨先鳴，句勇不自制。", "蕩蕩九門開，貴塗期並軑。", "勿作貴人談，輕此寒士藝。"]}