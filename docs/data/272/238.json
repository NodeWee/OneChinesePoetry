{"author": "戴栩", "period": "宋", "type": "诗", "title": "題顧愷之畫洛神賦歐陽率更書高宗御跋壽右司", "paragraphs": ["建安七子雲錦裳，東阿冠珮儼帝傍。", "美人依約駐何許，巵言和飾含芳薌。", "虎頭妙處似癡絕，丹青貌出花邊月。", "空詞無色重徘徊，多態有顰轉蕭屑。", "軟風吹香熊耳蒼，蘅臯芝田晴翠長。", "玉笙飄斷牽情夢，羽葆翻開顧影光。", "蘭釵橫峩雙鳳翥，調高不染巫峯雨。", "龍髓生霞謝露鉛，蟬衫如水縈金縷。", "瀛洲學士老率更，服暗編簡誰施嬙。", "平生肝腸忽嫵媚，神氣鈎畫同飛揚。", "閲晉經唐今幾昔，光景常鮮日月白。", "紹興天子曾品題，價重珊瑚何翅百。", "吾聞商雒神靈居，祗今王會臨皇輿。", "願公翊我九疇主，更覩龜呈綠字書。"]}