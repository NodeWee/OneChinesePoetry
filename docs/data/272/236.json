{"author": "戴栩", "period": "宋", "type": "诗", "title": "上丞相壽", "paragraphs": ["玉麒麟表中興瑞，江左風流自韶頀。", "我朝宰相越王家，身爲中興開瑞數。", "去年寶獻撲鹿花，春風端門散恩華。", "叢叢萬額扣香穗，祝公壽福逾堤沙。", "披輿地圖上意肯，黄河不渾青海靜。", "經綸有道鼎年多，惠利無邊壺晝永。", "冠蟬衣衮真天人，却笑凌烟色易陳。", "調娛乾坤入掌握，餐茹沆瀣長精神。", "鑪冶小儒蓬室底，倏憶寶從元祐起。", "元祐堂堂森鉅公，亦有文章六君子。", "欲賡烝民繼周雅，筆欠如椽聊爾耳。", "不然從頭頌勳庸，硯蟾應渴西湖水。"]}