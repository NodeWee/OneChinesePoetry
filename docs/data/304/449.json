{"author": "陳仁玉", "period": "宋", "type": "诗", "title": "步虛歌", "paragraphs": ["仙之來兮駕五龍，霓旌絳節泠然風。", "誰歟擘脯金盤供，垂要綠髮顔如童。", "五百餘載一瞬中，蓬萊水淺來何從。", "蔡翁得鞭與道通，雲間遺臼墮半空。", "九井丹液藏甘潼，赤明浩劫傳無窮。", "坐閲成壞此故宮，宮前山色知仙蹤。", "月明笙鶴歸長松，修身潔行儻可逢。", "屑然爲我達帝聰，流杯□□袪盲聾。", "卿雲甘露常歲豐，神仙豈必私此躬，八荒壽域仙之功。"]}