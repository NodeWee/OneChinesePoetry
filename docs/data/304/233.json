{"author": "唐康", "period": "宋", "type": "诗", "title": "潮陽尉鄭太玉夢至泉側飲之甚甘明日得之東山上作夢泉記令余作詩爲賦此篇", "paragraphs": ["入道肯著相，出神得佳泉。", "起尋定中境，偶在山之巔。", "四人蹋𠿕𧇠，數里聞潺湲。", "循聲到巉絕，滿意流甘鮮。", "雖深石可數，太察魚難筌。", "分爲縞練長，濺作珠璣圓。", "一窺宿酲解，三嚥沉疴痊。", "恍惚尚疑夢，歡呼欲成癲。", "山澗短於井，海飲痰生涎。", "那知道在邇，幾作野遺賢。", "事故由人興，物爲知己妍。", "誰陪濠上遊，諒携室中天。", "雖無十丈華，中有一滴禪。", "名酒覺殊勝，宜茶定常煎。", "蘭亭羽觴冷，魚腹青箇連。", "新文來遠矣，開卷猶淙然。", "徑欲抱琴去，臨流聽天全。", "不但受以耳，庶幾神者先。", "寫爲夢泉操，第入樂府篇。", "將前輒復却，萬事付有緣。"]}