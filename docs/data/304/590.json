{"author": "衛宗武", "period": "宋", "type": "诗", "title": "立秋喜雨", "paragraphs": ["炎炎老火燒太空，熏灼萬類勢欲鎔。", "高田幅裂稼已腐，低壤釜沸禾生蟲。", "金蛇飛走天鼓震，須臾散滅茫無蹤。", "火輪烈烈揚熾焰，夜鏡炯炯摩青銅。", "老夫望歲甚田叟，恨無神術驅羣龍。", "平明披衣視雲氣，霧靄四合何冥濛。", "沾濡俄頃遂滂沛，奔騰浩瀚猶崩洪。", "雨珠雨玉何足貴，雨菽雨粟亦有窮。", "涓流膏潤入秉穗，穰穰九穀苞其中。", "良疇何啻萬萬頃，一稔囷櫛過崇墉。", "溢爲懽聲沸比屋，洗空愁嘆蘇三農。", "亦知誠感斯響答，古佛之一真圓通。", "嗟吾年來生計蕩，殆若枯葉隨飄風。", "甌窶汙邪不應禱，凍餓真與窮民同。", "繼今甘霔願時有，鼓腹擊壤歌年豐。"]}