{"author": "常挺", "period": "宋", "type": "诗", "title": "淳祐七年丁未十一月朔蔡久軒自江東提刑歸抵家時三館諸公以風霜隨氣節河漢下文章分韻賦詩送別得漢字", "paragraphs": ["慶元道學家，紫陽諸弟冠。", "正印君得之，理窟講深貫。", "雄文摛玉堂，直筆插東觀。", "粹然中和容，清廟古珪瓚。", "遯翁上封事，猶或以蓍斷。", "君袖秋月章，直造紫皇案。", "赤手搏長鯨，未能分萬段。", "白華久無詩，清風可激頑。", "去身似葉輕，來事如麻亂。", "帝憂大江東，所至有水旱。", "列宿選郎闈，福星下霄漢。", "祇恐席未溫，宣室夜將半。"]}