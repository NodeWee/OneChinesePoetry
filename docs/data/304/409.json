{"author": "周梅叟", "period": "宋", "type": "诗", "title": "淳祐七年丁未十一月朔蔡久軒自江東提刑歸抵家時三館諸公以風霜隨氣節河漢下文章分韻賦詩送別得氣字", "paragraphs": ["九峰洪範篇，雅是書之緯。", "頃嘗一讀之，懵然雲霧蔚。", "晚校中秘藏，講此愧猶未。", "喜逢尚書郎，家傳得之既。", "何以名內篇，一扣倘知味。", "無幾即語離，匆匆怪何謂。", "天子仁聖心，聞過未常諱。", "豈嫌有直疏，斥彼惡之彙。", "矧茲龍卷前，正欠王與魏。", "得見丹鳳鳴，士黨意乃慰。", "黯也不居中，物論幾鼎沸。", "雖然上所命，所重在民事。", "暨淑問臯陶，持平爾廷尉。", "突使江東人，德澤盡沾溉。", "惟公有古心，所守至弘毅。", "我不畏孔壬，汙吏必我畏。", "所願敷好生，物物皆吐氣。", "回思攬味甘，詔書登七貴。"]}