{"author": "白居易", "period": "唐", "type": "诗", "title": "和裴令公一日日一年年雜言見贈", "paragraphs": ["一日日，作老翁。", "一年年，過春風。", "公心不以貴隔我，我散唯將閑伴公。", "我無才能忝高秩，合是人間閑散物。", "公有功德在生民，何因得作自由身。", "前日魏王潭上宴連夜，今日午橋池頭遊拂晨。", "山客硯前吟待月，野人尊前醉送春。", "不敢與公閑中爭第一，亦應占得第二第三人。"]}