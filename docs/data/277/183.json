{"author": "白居易", "period": "唐", "type": "诗", "title": "偶以拙詩數首寄呈裴少尹侍郎蒙以盛製四篇一時酬和重投長句美而謝之", "paragraphs": ["投君之文甚荒蕪，數篇價直一束芻。", "報我之章何璀璨，纍纍四貫驪龍珠。", "毛詩三百篇後得，文選六十卷中無。", "一麋麗龜絕報賽，五鹿連柱難支梧。", "高興獨因秋日盡，清吟多與好風俱。", "銀鉤金錯兩殊重，宜上屏風張座隅。"]}