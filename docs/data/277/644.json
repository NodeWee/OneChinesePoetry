{"author": "白居易", "period": "唐", "type": "诗", "title": "和思黯居守獨飲偶醉見示六韻時夢得和篇先成頗爲麗絕時添兩韻繼而美之", "paragraphs": ["宮漏滴漸闌，城烏啼復歇。", "此時若不醉，爭奈千門月。", "主人中夜起，妓燭前羅列。", "歌袂默收聲，舞鬟低赴節。", "弦吟玉柱品，酒透金杯熱。", "朱顏忽已酡，清奏猶未闋。", "妍詞黯先唱，逸韻劉繼發。", "鏗然雙雅音，金石相磨戛。"]}