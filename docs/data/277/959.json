{"author": "牛僧孺", "period": "唐", "type": "诗", "title": "李蘇州遺太湖石奇狀絕倫因題二十韻奉呈夢得樂天", "paragraphs": ["胚渾何時結，嵌空此日成。", "掀蹲龍虎鬬，挾怪鬼神驚。", "帶雨新水靜，輕敲碎玉鳴。", "攙叉鋒刃簇，縷絡釣絲縈。", "近水搖奇冷，依松助澹清。", "通身鱗甲隱，透穴洞天明。", "醜凸隆胡準，深凹刻兕觵。", "雷風疑欲變，陰黑訝將行。", "噤㾕微寒早，輪囷數片橫。", "地祇愁墊壓，鰲足困支撐。", "珍重姑蘇守，相憐嬾慢情。", "爲探湖裏物，不怕浪中鯨。", "利涉餘千里，山河僅百程。", "池塘初展見，金玉自凡輕。", "側眩魂猶悚，周觀意漸平。", "似逢三益友，如對十年兄。", "旺興添魔力，消煩破宿酲。", "嫓人當綺皓，視秩即公卿。", "念此園林寶，還須別識精。", "詩仙有劉白，爲汝數逢迎。"]}