{"author": "白居易", "period": "唐", "type": "诗", "title": "履信池櫻桃島上醉後走筆送別舒員外兼寄宗正李卿考功崔郎中", "paragraphs": ["櫻桃島前春，去春花萬枝。", "忽憶與宗卿閑飲日，又憶與考功狂醉時。", "歲晚無花空有葉，風吹滿地乾重疊。", "蹋葉悲秋復憶春，池邊樹下重殷勤。", "今朝一酌臨寒水，此地三迴別故人。", "櫻桃花，來春千萬朵，來春共誰花下坐。", "不論崔李上青雲，明日舒三亦拋我。"]}