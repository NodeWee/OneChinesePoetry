{"author": "白居易", "period": "唐", "type": "诗", "title": "河陽石尚書破迴鶻迎貴主過上黨射鷺𪆗繪畫爲圖猥蒙見示稱歎不足以詩美之", "paragraphs": ["塞北虜郊隨手破，山東賊壘掉鞭收。", "烏孫公主歸秦地，白馬將軍入潞州。", "劒拔青鱗蛇尾活，弦抨赤羽火星流。", "須知鳥目猶難漏，縱有天狼豈足憂。", "畫角三聲刁斗曉，清商一部管弦秋。", "他時麟閣圖勳業，更合何人居上頭。"]}