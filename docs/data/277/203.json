{"author": "白居易", "period": "唐", "type": "诗", "title": "裴常侍以題薔薇架十八韻見示因廣爲三十韻以和之", "paragraphs": ["託質依高架，攢花對小堂。", "晚開春去後，獨秀院中央。", "霽景朱明早，芳時白晝長。", "穠因天與色，麗共日爭光。", "剪碧排千萼，研朱染萬房。", "煙條塗石綠，粉蘂撲雌黃。", "根動彤雲涌，枝搖赤羽翔。", "九微燈炫轉，七寶帳熒煌。", "淑氣熏行徑，清陰接步廊。", "照梁迷藻梲，耀壁變雕牆。", "爛若藂然火，殷於葉得霜。", "臙脂含臉笑，蘇合裛衣香。", "浹洽濡晨露，玲瓏漏夕陽。", "合羅排勘纈，醉暈淺深妝。", "乍見疑迴面，遙看誤斷腸。", "風朝舞飛燕，雨夜泣蕭娘。", "桃李慙無語，芝蘭讓不芳。", "山榴何細碎，石竹苦尋常。", "蕙慘偎欄避，蓮羞映浦藏。", "怯教蕉葉戰，妬得柳花狂。", "豈可輕嘲詠，應須痛比方。", "畫幈風自展，繡繖蓋誰張。", "翠錦挑成字，丹砂印著行。", "猩猩凝血點，瑟瑟蹙金匡。", "散亂萎紅片，尖纖嫩紫芒。", "觸僧飄毳褐，留妓冒羅裳。", "寡和陽春曲，多情騎省郎。", "緣誇美顏色，引出好文章。", "東顧辭仁里，西歸入帝鄉。", "假如君愛殺，留著莫移將。"]}