{"author": "白居易", "period": "唐", "type": "诗", "title": "雪中晏起偶詠所懷兼呈張常侍韋庶子皇甫郎中", "paragraphs": ["窮陰蒼蒼雪雰雰，雪深沒脛泥埋輪。", "東家典錢歸礙夜，南家貰米出凌晨。", "我獨何者無此弊，複帳重衾暖若春。", "怕寒放嬾不肯動，日高眠足方頻伸。", "瓶中有酒爐有炭，甕中有飯庖有薪。", "奴溫婢飽身晏起，致茲快活良有因。", "上無臯陶伯益廊廟材，的不能匡君輔國活生民。", "下無巢父許由箕潁操，又不能食薇飲水自苦辛。", "君不見南山悠悠多白雲，又不見西京浩浩唯紅塵。", "紅塵鬧熱白雲冷，好於冷熱中間安置身。", "三年徼倖忝洛尹，兩任優穩爲商賓。", "非賢非愚非智慧，不貴不富不賤貧。", "冉冉老去過六十，騰騰閑來經七春。", "不知張韋與皇甫，私喚我作何如人。"]}