{"author": "白居易", "period": "唐", "type": "诗", "title": "李盧二中丞各創山居俱誇勝絕然去城稍遠來往頗勞弊居新泉實在宇下偶題十五韻聊戲二君", "paragraphs": ["龍門蒼石壁，浥澗碧潭水。", "各在一山隅，迢遙幾十里。", "清鏡碧屏風，惜哉信爲美。", "愛而不得見，亦與無相似。", "聞君每來去，矻矻事行李。", "脂轄復裹糧，心力頗勞止。", "未如吾舍下，石與泉甚邇。", "鑿鑿復濺濺，晝夜流不已。", "洛石千萬拳，襯波鋪錦綺。", "海珉一兩片，激瀨含宮徵。", "綠宜春濯足，淨可朝漱齒。", "遶砌紫鱗遊，拂簾白鳥起。", "何言履道叟，便是滄浪子。", "君若趁歸程，請君先到此。", "願以潺湲聲，洗君塵土耳。"]}