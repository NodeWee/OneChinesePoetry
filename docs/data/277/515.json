{"author": "白居易", "period": "唐", "type": "诗", "title": "三年冬隨事鋪設小堂寢處稍似穩暖因念衰病偶吟所懷", "paragraphs": ["小宅非全陋，中堂不甚卑。", "聊堪會親族，足以貯妻兒。", "暖帳迎冬設，溫爐向夜施。", "裘新青兔褐，褥軟白猨皮。", "似鹿眠深草，如雞宿穩枝。", "逐身安枕席，隨事有屏帷。", "病致衰殘早，貧營活計遲。", "由來蠶老後，方是繭成時。"]}