{"author": "白居易", "period": "唐", "type": "诗", "title": "勸酒", "paragraphs": ["昨與美人對尊酒，朱顏如花腰似柳。", "今與美人傾一杯，秋風颯颯頭上來。", "年光似水向東去，兩鬢不禁白日催。", "東鄰起樓高百尺，璇題照日光相射。", "珠翠無非二八人，盤筵何啻三千客。", "鄰家儒者方下帷，夜誦古書朝忍飢。", "身年三十未入仕，仰望東鄰安可期。", "一朝逸翮乘風勢，金榜高張登上第。", "春闈未了冬登科，九萬摶風誰與繼。", "不逾十稔居台衡，門前車馬紛縱橫。", "人人仰望在何處，造化筆頭雲雨生。", "東鄰高樓色未改，主人云亡息猶在。", "金玉車馬一不存，朱門更有何人待。", "牆垣反鎖長安春，樓臺漸漸屬西鄰。", "松篁薄暮亦栖鳥，桃李無情還笑人。", "憶昔東鄰宅初搆，雲甍彩棟皆非舊。", "瑇瑁筵前翡翠栖，芙蓉池上鴛鴦鬬。", "日往月來凡幾秋，一衰一盛何悠悠。", "但教帝里笙歌在，池上年年醉五侯。"]}