{"author": "白居易", "period": "唐", "type": "诗", "title": "不能忘情吟", "paragraphs": ["鬻駱馬兮放楊柳枝，掩翠黛兮頓金羈。", "馬不能言兮長鳴而却顧，楊柳枝再拜長跪而致辭。", "辭曰：主乘此駱五年，凡千有八百日。", "銜橜之下，不驚不逸。", "素事主十年，凡三千有六百日。", "巾櫛之間，無違無失。", "今素貌雖陋，未至衰摧。", "駱力猶壯，又無虺隤。", "即駱之力，尚可以代主一步。", "素之歌，亦可以送主一杯。", "一旦雙去，有去無迴。", "故素將去，其辭也苦。", "駱將去，其鳴也哀。", "此人之情也，馬之情也，豈主君獨無情哉？予俯而歎，仰而咍，且曰：駱、駱，爾勿嘶，素、素，爾勿啼，駱反廐，素反閨。", "吾疾雖作，年雖頹，幸未及項籍之將死。", "何必一日之內，棄騅兮而別虞兮，乃目素兮素兮。", "爲我歌楊柳枝，我姑酌彼金罍，我與爾歸醉鄉去來。"]}