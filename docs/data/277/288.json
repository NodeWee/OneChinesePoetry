{"author": "白居易", "period": "唐", "type": "诗", "title": "詩酒琴人例多薄命予酷好三事雅當此科而所得已多爲幸斯甚偶成狂詠聊寫媿懷", "paragraphs": ["愛琴愛酒愛詩客，多賤多窮多苦辛。", "中散步兵終不貴，孟郊張籍過於貧。", "一之已歎關於命，三者何堪併在身。", "只合飄零隨草木，誰教凌厲出風塵。", "榮名厚祿二千石，樂飲閑遊三十春。", "何得無厭時咄咄，猶言薄命不如人。"]}