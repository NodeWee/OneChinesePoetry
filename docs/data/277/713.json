{"author": "白居易", "period": "唐", "type": "诗", "title": "醉中得上都親友書以予停俸多時憂問貧乏偶乘酒興詠而報之", "paragraphs": ["頭白醉昏昏，狂歌秋復春。", "一生躭酒客，五度棄官人。", "異世陶元亮，前生劉伯倫。", "臥將琴作枕，行以鍤隨身。", "歲要衣三對，年支穀一囷。", "園葵烹佐飯，林葉掃添薪。", "沒齒甘蔬食，搖頭謝縉紳。", "自能拋爵祿，終不惱交親。", "但得杯中淥，從生甑上塵。", "煩君問生計，憂醒不憂貧。"]}