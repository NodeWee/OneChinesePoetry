{"author": "白居易", "period": "唐", "type": "诗", "title": "予與山南王僕射起淮南李僕射紳事歷五朝踰三紀海內年輩今唯三人榮路雖殊交情不替聊題長句寄舉之公垂二相公", "paragraphs": ["故交海內只三人，二坐巖廊一臥雲。", "老愛詩書還似我，榮兼將相不如君。", "百年膠漆初心在，萬里煙霄中路分。", "阿閣鸞凰野田鶴，何人信道舊同羣。"]}