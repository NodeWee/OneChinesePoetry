{"author": "白居易", "period": "唐", "type": "诗", "title": "齒落辭", "paragraphs": ["嗟嗟乎雙齒，自吾有之爾。", "俾爾嚼肉咀蔬，銜杯漱水。", "豐吾膚革，滋吾血髓。", "從幼逮老，勤亦至矣。", "幸有輔車，非無齗齶。", "胡然捨我，一旦雙落。", "齒雖無情，吾豈無情。", "老與齒別，齒隨涕零。", "我老日來，爾去不迴。", "嗟嗟乎雙齒，孰謂而來哉？孰謂而去哉？齒不能言，請以意宣。", "爲口中之物，忽乎六十餘年。", "昔君之壯也，血剛齒堅。", "今君之老矣，血衰齒寒。", "輔車齗齶，日削月朘。", "上參差而下𠨜𦤞，曾何足以少安。", "嘻！君其聽哉，女長辭姥，臣老辭主。", "髮衰辭頭，葉枯辭樹。", "物無細大，功成者去，君何嗟嗟？獨不聞諸道經，我身非我有也，蓋天地之委形。", "君何嗟嗟？又不聞諸佛說，是身如浮雲，須臾變滅。", "由是而言，君何有焉？所宜委百骸而順萬化，胡爲乎嗟嗟於一牙一齒之間。", "吾應曰：吾過矣，爾之言然。"]}