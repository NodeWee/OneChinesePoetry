{"author": "白居易", "period": "唐", "type": "诗", "title": "秋日與張賓客舒著作同遊龍門醉中狂歌凡二百三十八字", "paragraphs": ["秋天高高秋光清，秋風褭褭秋蟲鳴。", "嵩峰餘霞錦綺卷，伊水細浪鱗甲生。", "洛陽閑客知無數，少出遊山多在城。", "商嶺老人自追逐，蓬丘逸士相逢迎。", "南出鼎門十八里，莊店邐迤橋道平。", "不寒不熱好時節，鞍馬穩快衣衫輕。", "竝轡踟躕下西岸，扣舷容與繞中汀。", "開懷曠達無所繫，觸目勝絕不可名。", "荷衰欲黃荇猶綠，魚樂自躍鷗不驚。", "翠藻蔓長孔雀尾，彩船櫓急寒雁聲。", "家醞一壺白玉液，野花數把黃金英。", "晝遊四看西日暮，夜話三及東方明。", "暫停桮觴輟吟詠，我有狂言君試聽。", "丈夫一生有二志，兼濟獨善難得幷。", "不能救療生民病，即須先濯塵土纓。", "況吾頭白眼已闇，終日戚促何所成。", "不如展眉開口笑，龍門醉臥香山行。"]}