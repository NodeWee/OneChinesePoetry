{"author": "白居易", "period": "唐", "type": "诗", "title": "奉和思黯相公以李蘇州所寄太湖石奇狀絕倫因題二十韻見示兼呈夢得", "paragraphs": ["錯落復崔嵬，蒼然玉一堆。", "峰駢仙掌出，罅坼劒門開。", "峭頂高危矣，盤根下壯哉。", "精神欺竹樹，氣色壓亭臺。", "隱起磷磷狀，凝成瑟瑟胚。", "廉稜露鋒刃，清越扣瓊瑰。", "岌嶪形將動，巍峩勢欲摧。", "奇應潛鬼怪，靈合蓄雲雷。", "黛潤霑新雨，斑明點古苔。", "未曾栖鳥雀，不肯染塵埃。", "尖削琅玕筍，窪剜瑪瑙罍。", "海神移碣石，畫障簇天台。", "在世爲尤物，如人負逸才。", "渡江一葦載，入洛五丁推。", "出處雖無意，升沈亦有媒。", "拔從水府底，置向相庭隈。", "對稱吟詩句，看宜把酒杯。", "終隨金礪用，不學玉山頹。", "疎傅心偏愛，園公眼屢迴。", "共嗟無此分，虛管太湖來。"]}