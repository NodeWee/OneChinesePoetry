{"author": "白居易", "period": "唐", "type": "诗", "title": "令狐相公與夢得交情素深眷予分亦不淺一聞薨逝相顧泫然旋有使來得前月未歿之前數日書及詩寄贈夢得哀吟悲歎寄情于詩詩成示予感而繼和", "paragraphs": ["緘題重疊語殷勤，存沒交親自此分。", "前月使來猶理命，今朝詩到是遺文。", "銀鉤見晚書無報，玉樹埋深哭不聞。", "最感一行絕筆字，尚言千萬樂天君。"]}