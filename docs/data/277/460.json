{"author": "白居易", "period": "唐", "type": "诗", "title": "和東川楊慕巢尚書府中獨坐感戚在懷見寄十四韻", "paragraphs": ["我是知君者，君今意若何。", "窮通時不定，苦樂事相和。", "東蜀歡殊渥，西江歎逝波。", "只緣榮貴極，翻使感傷多。", "行斷風驚雁，年侵日下坡。", "片心休慘戚，雙鬢已蹉跎。", "紫綬黃金印，青幢白玉珂。", "老將榮補貼，愁用道銷磨。", "外府饒杯酒，中堂有綺羅。", "應須引滿飲，何不放狂歌？錦水通巴峽，香山對洛河。", "將軍馳鐵馬，少傅步銅駝。", "深契憐松竹，高情憶薜蘿。", "懸車年甚遠，未敢故相過。"]}