{"author": "白居易", "period": "唐", "type": "诗", "title": "亭西牆下伊渠水中置石激流潺湲成韻頗有幽趣以詩記之", "paragraphs": ["嵌巉嵩石峭，皎潔伊流清。", "立爲遠峰勢，激作寒玉聲。", "夾岸羅密樹，面灘開小亭。", "忽疑嚴子瀨，流入洛陽城。", "是時羣動息，風靜微月明。", "高枕夜悄悄，滿耳秋泠泠。", "終日臨大道，何人知此情。", "此情苟自愜，亦不要人聽。"]}