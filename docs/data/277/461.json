{"author": "白居易", "period": "唐", "type": "诗", "title": "分司洛中多暇數與諸客宴遊醉後狂吟偶成十韻因招夢得賓客兼呈思黯奇章公", "paragraphs": ["性與時相遠，身將世兩忘。", "寄名朝士籍，寓興少年場。", "老豈無談笑，貧猶有酒漿。", "隨時來伴侶，逐日用風光。", "數數遊何爽，些些病未妨。", "天教榮啓樂，人恕接輿狂。", "改業爲逋客，移家住醉鄉。", "不論招夢得，兼擬誘奇章。", "要路風波險，權門市井忙。", "世間無可戀，不是不思量。"]}