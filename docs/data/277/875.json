{"author": "王起", "period": "唐", "type": "诗", "title": "和李校書雨中自秘省見訪知早入朝便入集賢不遇詩", "paragraphs": ["台庭才子來欵扉，典校初從天祿歸。", "已慙陋巷迴玉趾，仍聞細雨霑綵衣。", "詰朝始趨鳳闕去，此日遂愁雞黍違。", "憶昨謬官在烏府，喜君對門討魚魯。", "直廬相望夜每闌，高閣遙臨月時吐。", "昔聞三入承明廬，今來重入中秘書。", "校文復忝丞相屬，博物更與張侯居。", "新冠峩峩不變鐵，舊泉脉脈猶在渠。", "忽枉情人吐芳訊，臨風不羨潘錦舒。", "憶見青天霞未卷，吟翫瑤華不知晚。", "自憐豈是風引舟，如何漸與蓬山遠。"]}