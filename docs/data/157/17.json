{"author": "白玉蟾", "period": "宋", "type": "诗", "title": "妾薄命", "paragraphs": ["長天雲茫茫，流水去不返。", "寂寥不可呼，死者日已遠。", "舊事常在心，思之輒淚眼。", "修晝勞悵想，寒夜百展轉。", "夢裏時相逢，醒後細思忖。", "門前青衿子，相顧吾安忍。", "羅衣疊空箱，久矣廢檀板。", "月明燕子樓，風清荷花館。", "置之勿復道，此念增繾綣。", "自憐妾薄命，鴛衾爲誰煖。", "冉冉冥中魂，尚或暗相管。", "鄰家琴聲悲，精爽竟難挽。", "琴調何凄凉，聞是廣陵散。"]}