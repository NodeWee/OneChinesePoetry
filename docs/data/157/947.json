{"author": "蕭立之", "period": "宋", "type": "诗", "title": "花朝同劉同年判簿登蘇山", "paragraphs": ["欹眠困蕭寺，曉視天宇晴。", "細馬金盤陀，路出東南城。", "獰飈碾花作紅埃，十里八里青松栽。", "雲埋塔影鈴鐸語，水落石洪風雨來。", "仙君一去今幾年，斷碑蒼蘚留層巔。", "鶴歸華表作人語，石卧沉香生晚烟。", "蟻穴蜂房三萬戶，山上清明山下霧。", "可憐當日跨龍人，依舊思歸入城去。", "我願山頭拾桃顆，歸種雲根春妸娜。", "從渠一實三千年，不向人間食烟火。"]}