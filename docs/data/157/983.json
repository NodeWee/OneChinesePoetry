{"author": "蕭立之", "period": "宋", "type": "诗", "title": "雲心遣示雨凉古句用舊韻再次奉答", "paragraphs": ["黑豬渡河天不風，蒼龍銜燭不敢紅。", "一缾何處馬背倒，芰堘藕蕩漫西東。", "西風佳時數重七，乾鵲橋成雲□濕。", "蘭膏香冷夢初回，花舘月寒秋又立。", "岐山千歲無鳳凰，玉帝夜行龍虎章。", "九仙拍手一佛笑，橘花多處開笄篁。", "卓劍泉深酌晴雪，叉魚亭空倚寒月。", "秦郎椽筆玉虬飛，雪壁流雲香味歇。", "三年兩鬢吹蠻烟，浪說梅福能神仙。", "金精秋寒木鶴瘦，銀灣水落芝田乾。", "乞身歸去望雲拜，蓬萊淺清風物改。", "停雲有賦應年年，相思起立梅花前。"]}