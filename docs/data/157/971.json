{"author": "蕭立之", "period": "宋", "type": "诗", "title": "次韻答周宰", "paragraphs": ["半生身名今甑墮，吟腸寸斲字一箇。", "三年風雨楚山寒，落日行窩看草座。", "藕塘著亭花中間，酒邊消此半日閑。", "詩成索醉坐不起，立馬嚼損黄金環。", "薤花簟凉殘唾重，詩來破我□時夢。", "長風萬里一筆追，字如韝鷹欲飛動。", "人生高下如風花，奎蹄未必真堪家。", "村沽如水賤如土，何當携來說今雨。"]}