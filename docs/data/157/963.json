{"author": "蕭立之", "period": "宋", "type": "诗", "title": "題陳廣文蘇山小草", "paragraphs": ["學詩學仙將無同，昔聞此語求志翁。", "遠孫青春文字工，九仙城裏鞭游龍。", "三年朗吟洞天白，湖光一區開醉墨。", "向來雪壁涴髯秦，未許斜陽今德色。", "短韻急雨鳴瓦溝，大障沙場鼙鼓秋。", "蘇君欲語道未得，山鬼叫嘯江靈愁。", "請君急與棗木刻，空明下有蜿蜒宅。", "昇天倘要□朝詞，夜半風雷留不得。"]}