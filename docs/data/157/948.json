{"author": "蕭立之", "period": "宋", "type": "诗", "title": "同年劉仲山和送錦雞長韻再用韻爲侍綵泛幕之行餞", "paragraphs": ["世人論心畫寫影，傾蓋誰能交刎頸。", "慈恩夢事風花飛，一見八年肝膽醒。", "錦雞山上霜皚皚，機動穽發從何來。", "騎牛澗谷未必惡，古來鐵馬無非災。", "綵衣蹁躚晴晝裏，臺上曲高傾倚市。", "回雁峯頭一笑春，來縕儻可煩鄰里。"]}