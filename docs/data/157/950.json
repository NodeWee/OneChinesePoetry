{"author": "蕭立之", "period": "宋", "type": "诗", "title": "桂東行次劉提屬同年見寄山行韻", "paragraphs": ["桂東有山何高哉，牽蘿挽葛登嵬崔。", "桄榔屯雲白日暗，瘴霧颯颯吹黄埃。", "懸崖峭壁穴鼯狖，碎啄爭食嗚爭隈。", "平生忍饑北窗卧，瘦馬却載青衫來。", "江南解作斷腸句，更生年少今多才。", "曲江座上倚寒玉，落月下照秋千崖。", "北湖尊酒誰主客，公榮不飲從渠猜。", "雁峯臺前羣玉府，檄羽忽作先春雷。", "烏公取士有巨眼，十里祖道梨花杯。", "蒲團覊我著蕭寺，官梅雪盡萱榴開。", "凝香閣下得休告，雨坐十日無輿臺。", "新吟大軸忽到手，懸冰跨雪秋皚皚。", "請從今日□□□，慰我相思腸九回。"]}