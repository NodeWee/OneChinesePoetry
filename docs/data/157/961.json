{"author": "蕭立之", "period": "宋", "type": "诗", "title": "送周竹友紅椒", "paragraphs": ["交枝積翠鋩鑽鏃，薰風一根萬倉粟。", "炎雲蒸作丹砂紅，黑瞳欲墮秋玲瓏。", "楚人論香不論味，風流僅足儕蘭蕙。", "長秋宮壁堊未墁，一粒蠙珠未爲貴。", "野人摘贈持滿筐，吐霞噴霧回晶光。", "我生食藉豈識此，藜羹糝莧填饑腸。", "練囊離□撐欲破，益味養神公所課。", "他年填用調羹手，請佐鹽梅供五和。"]}