{"author": "蕭立之", "period": "宋", "type": "诗", "title": "邵中立六香吟屋歌", "paragraphs": ["百原山頭鶴不歸，遠孫流落滄江湄。", "深衣大带冠嵬巍，勁氣崷崪崆峒低。", "平生不俯俗子首，食簞懸牆歌吾伊。", "蒔香環屋供吟弄，冷石幽雲選春夢。", "吞腥逐臭暍黄塵，笑殺世人無鼻孔。", "濂溪愛蓮陶愛菊，和靖梅花子猷竹。", "楚騷蘭桂有不同，昔所難并今所足。", "問君是中有何好，君言妙處難爲道。", "四時風味一家春，八窗玲瓏三徑曉。", "金精故山深冥冥，芝田朮圃無人耕。", "幾時脫我馬口銜，與君煎茶祇愁□。", "老天忌君取數多，皚霜塗屋冰塞河。", "竹門肩輿不得施，閉戶且賦疏影橫斜詩。"]}