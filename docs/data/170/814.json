{"author": "許景迂", "period": "宋", "type": "诗", "title": "東湖生雙蓮花守者以爲郡齋獻館賓黄雲夫有詩述其事應史君屬和且以見示輒次韵", "paragraphs": ["王業根本在豳岐，郡國千萬分柯枝。", "使君駟馬一馬馳，三台瑞應天爲之。", "視吏輿臺民如子，不煩頤指而氣使。", "鈴齋宴坐揚仁風，披拂東湖花十里。", "六月爲霖報政成，山光水容朝暮新。", "春王淘珠登早穡，比隣果是華胥國。", "采蓮游艇獻駢芳，蜀客作歌紀其祥。", "轉而上聞君相喜，佇待來歸政事堂。"]}