{"author": "劉學箕", "period": "宋", "type": "诗", "title": "蕭長公來訪示以諸公詩卷謂與予遊從之久不能一辭爲贈頗相噍責予賦之不可辭之亦不可皆有說焉名章俊語前後相望無數次乎其間是覩西子之容面自增醜耳所不容却者予年十五時海山官丁受琴于長夫今予年四十與長夫有二十五年之舊辭之弗作其可乎因書數言", "paragraphs": ["生平不願爲傭書，亦不願作章句儒。", "酒酣詩成吐素霓，意氣凜凜吞千夫。", "前年排雲叫閶闔，出門一夜車四角。", "去年海嶠席未溫，一舸乘潮又催□。", "大江之西日本東，廬陵文物常稱雄。", "決科歲占十八九，君當努力提詞鋒。", "才高不用長歎息，四海彌天豈無識。", "壯年懷居亦何有，著眼带礪開胸臆。", "巖巖柏府凌高寒，豪士傾蓋宜交歡。", "我知屠龍不屠豬，食馬政欲食馬肝。", "吳姬壓酒飄香絮，謫仙神遊歌白紵。", "敬亭惟有孤雲閒，欲雨人間亦飛去。"]}