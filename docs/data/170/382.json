{"author": "劉學箕", "period": "宋", "type": "诗", "title": "吾廬寓言", "paragraphs": ["五峯之山環吾廬，五峯之水清溜渠。", "山水可樂情可娛，五畝之宅奠厥居。", "清湖列嶂開坐隅，白沙峩峩煙岫鋪。", "崇山梅嶺豁望眼，高門堇阜聯襟裾。", "况當春晚積雨餘，綠褥翠疊青珊瑚。", "桑麻滿路人意好，鳴禽上下聲相呼。", "迨今八月九月初，楓林隔水紅凋疎。", "秋場稻熟聽蓬樸，小槽新釀傾真珠。", "昨宵一雪飛璠璵，遠山近山光凝酥。", "羣峯突兀不敢覷，銀壁照耀天鬼塗。", "千金不須買畫圖，丹青縱有畫不如。", "風景萬態朝昏殊，天成此畫人難摹。", "蹊荒圃廢幾朝夕，一日築居天賜予。", "四時遊觀心良舒，考槃在阿歸來乎。", "乃歌曰：採於園兮籃有蔬，釣於水兮筐有魚，余之弗歡兮其誰之歡歟。", "又歌曰：惠風清兮出有車，芸香芬兮讀有書，余之弗樂兮其誰之樂歟。"]}