{"author": "劉學箕", "period": "宋", "type": "诗", "title": "與政仲端夫敬叟季僊至舊圃采采芙蓉金菊之妙時之所當艷者江梅海棠爛然照目可無數語紀之爲書長句", "paragraphs": ["秋陽杲杲秋月明，秋風泠泠秋露清。", "蕭騷池上萬松竹，鳳笙龍管吹秋聲。", "山亭與客坐夕陰，眼照萬象前橫陳。", "一年好處在此好，妙質欲紀難狀名。", "那知天上詩酒星，翩然馳鯨來玉京。", "浩然相對發思奇，句法普現千古情。", "詩成不用世間語，五言七字虛皇吟。", "霞明皎皎芙蓉城，香霏楚楚月魄精。", "海棠婉孌鬭緐艷，江梅冷淡同芳馨。", "東籬采采萬疊金，西疇更刈千頃秔。", "人生得此亦不惡，措辭莫謾悲愁生。", "先生年來真脫俗，看破世間榮與辱。", "胸懷坦蕩適四時，豈但芳華競馳逐。", "祇今忘物物忘我，物我兩忘機印可。", "不知門外秋水深，不識紛紛朝市心。", "榨頭新篘蟻初熟，芡盤剝珠茭切玉。", "是秋是春兩難分，折花薦酒酒痕濕。", "萬緣空處罷休休，八表神期汗漫遊。", "醉鄉廣大塵世促，明日酒醒詩載續。"]}