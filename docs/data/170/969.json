{"author": "釋居簡", "period": "宋", "type": "诗", "title": "和東坡守汝陰禱雨張龍公祠得小雪會飲聚星堂用歐公故事", "paragraphs": ["六花萼萼都無葉，萬花鬭白都輸雪。", "緩飄微霰止還集，急趁回風飛欲絕。", "山固無愁鬢先老，竹非爲米腰頻折。", "鄉來囊螢本同調，今夕風燈不愁滅。", "僧窗處處茶煙濕，漁舟箇箇綸竿掣。", "老坡不犯汝南令，粲如晴午裁新纈。", "乾坤蕩蕩無畛畦，比類區區空瑣屑。", "霧沉雲重記葳蕤，雨收風拾書輕瞥。", "肯爲忠臣六月飛，賸煩太史從頭說。", "粗人金帳暖如春，詩人布衾冷如鐵。"]}