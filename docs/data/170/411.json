{"author": "劉學箕", "period": "宋", "type": "诗", "title": "蕭長公來訪示以諸公詩卷謂與予遊從之久不能一辭爲贈頗相噍責予賦之不可辭之亦不可皆有說焉名章俊語前後相望無數次乎其間是覩西子之容而自增醜耳所不容却者予年十五時海山官丁受琴於長夫今予年四十與長夫有二十五年之舊辭之弗作其可乎因書長句", "paragraphs": ["人生立志各有癖，浹髓淪肌療無術。", "君不學少年奏賦明光宮，又不能桑麻穀粟去作田舍翁。", "苦心竭慮淡泊音，手携三尺綠綺琴。", "七絃指下叢然鳴，于以求見古人心。", "古音寥寥失微妙，鄭衛淫哇競蟬噪。", "君獨優游夷愉廣厚而高明，鼓有虞氏之南風，賡之以文王宣父之操。", "若人來索便與彈，略不訑訑見顔貌。", "絕之不作衛次公，却之常嗤戴安道。", "顧我與君幽趣同，海山尚憶初相逢。", "我時十五始冠巾，君亦壯年氣如虹。", "夜窗擁衾月流空，促絃初學調商宮。", "別來二十五春風，我猶故吾君學通。", "五音六律知者稀，一生辛勤造精微。", "心存至樂物莫移，殆類聞韶子在齊。", "洋洋盈耳不療饑，任從妻子相號啼。", "浮雲柳絮無根蒂，世事乘除幾榮悴。", "祇今物我俱忘情，與君同尋方子春。"]}