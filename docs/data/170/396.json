{"author": "劉學箕", "period": "宋", "type": "诗", "title": "紫溪莊舍讀癸丑壁間舊題轉眼忽十八年同遊十不存一滋蘭弟亦作古人拂拭灑涕幾不能去因誦歐公詩云人昔共遊今有幾樹猶如此我何堪以是爲韻感懷成十四章庚午四月中澣  其九", "paragraphs": ["興念陳迹，夢寐吾猶。", "植杖風雩，某水某丘。", "日居月諸，循環靡休。", "迭爾遄邁，曾不我留。"]}