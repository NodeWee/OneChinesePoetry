{"author": "劉學箕", "period": "宋", "type": "诗", "title": "紫溪莊舍讀癸丑壁間舊題轉眼忽十八年同遊十不存一滋蘭弟亦作古人拂拭灑涕幾不能去因誦歐公詩云人昔共遊今有幾樹猶如此我何堪以是爲韻感懷成十四章庚午四月中澣  其三", "paragraphs": ["丱角燈窗，硯席是共。", "春山朝吟，秋堂夜誦。", "棄背三年，心骨沉痛。", "幾夜見君，似夢非夢。"]}