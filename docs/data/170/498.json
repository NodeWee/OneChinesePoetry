{"author": "劉學箕", "period": "宋", "type": "诗", "title": "光化儲丈晨興摘郡圃桃見惠每顆有重十三兩者他州未嘗見頃讀鄴中記勾鼻桃有重二觔者每竊笑之觀此信不誣矣光化去京止六七百里且地脈肥沃疑承平時得種來植", "paragraphs": ["金盤磊磈大如瓜，照乘驪珠未足誇。", "大矣芳苞含美實，爛然紅臉燦朝霞。", "臙脂細擘漿流液，珠琲輕揮露带華。", "一洗宿酲牙頰爽，瑶池如宴母僊家。"]}