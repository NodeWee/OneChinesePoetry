{"author": "劉學箕", "period": "宋", "type": "诗", "title": "紫溪莊舍讀癸丑壁間舊題轉眼忽十八年同遊十不存一滋蘭弟亦作古人拂拭灑涕幾不能去因誦歐公詩云人昔共遊今有幾樹猶如此我何堪以是爲韻感懷成十四章庚午四月中澣  其一", "paragraphs": ["維昔舊遊，十有八春。", "中間往來，合散風塵。", "詞翰在壁，瞻之愈新。", "憶我仲弟，眇然懷人。"]}