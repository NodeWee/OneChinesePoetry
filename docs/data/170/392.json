{"author": "劉學箕", "period": "宋", "type": "诗", "title": "紫溪莊舍讀癸丑壁間舊題轉眼忽十八年同遊十不存一滋蘭弟亦作古人拂拭灑涕幾不能去因誦歐公詩云人昔共遊今有幾樹猶如此我何堪以是爲韻感懷成十四章庚午四月中澣  其五", "paragraphs": ["朱垣素壁，醉墨漓淋。", "虛堂重臨，思古傷今。", "文不忍誦，盟弗可尋。", "即事即物，抆淚痛心。"]}