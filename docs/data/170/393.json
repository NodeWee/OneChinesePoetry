{"author": "劉學箕", "period": "宋", "type": "诗", "title": "紫溪莊舍讀癸丑壁間舊題轉眼忽十八年同遊十不存一滋蘭弟亦作古人拂拭灑涕幾不能去因誦歐公詩云人昔共遊今有幾樹猶如此我何堪以是爲韻感懷成十四章庚午四月中澣  其六", "paragraphs": ["舊題墨妙，龍蛇戶牖。", "步驟歐虞，模倣顔柳。", "醉裏百篇，冥搜九有。", "天胡奪我，張仲孝友。"]}