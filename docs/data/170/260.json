{"author": "汪晫", "period": "宋", "type": "诗", "title": "某衰年未了初度復臨伏辱時賢載酒爲壽且揮灑佳章增光枯朽即席次韻見謝意", "paragraphs": ["白髮衰翁歲已老，惜花有心猶起早。", "無事曉窗但高眠，閉關苔青門不掃。", "和靖風流屋後梅，濂溪氣味窗前草。", "近與鄒軻同窠臼，亦欲集義以養浩。", "不解吟詩著書冊，自愛嚴君平一箇。", "無復求仙事老聃，寧更尋禪參達磨。", "皇天見憐尚不死，牽率時賢持酒賀。", "不才自當明主棄，非敢櫝玉爲懷寶。", "致君堯舜須公等，山中槁夫勿多道。"]}