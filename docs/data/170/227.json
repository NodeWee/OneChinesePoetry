{"author": "汪晫", "period": "宋", "type": "诗", "title": "初夏同周同人與史尉登西園後山茅亭望遠周君有賦依韻奉和兼呈少府", "paragraphs": ["青山一登嘯，陡覺心胸別。", "飄飄襟袖寒，恍若御風列。", "汩沒塵埃中，紛紛亂如蠛。", "不期會佳人，成此兩奇絕。", "美哉周氏子，炯炯冰壺月。", "傾蓋便如故，何必素所愜。", "磊落史少府，丰姿瑩霜雪。", "真如汗血駒，才名籍天閲。", "抵掌同一笑，心悟口難說。", "向晚雨初霽，高柳新蟬咽。", "倚檻雲去來，不悞巾角折。", "揮翰有佳句，明珠眩雙睫。", "蹇予非少年，所作盡短拙。", "萬事等白鷗，波間自沒滅。"]}