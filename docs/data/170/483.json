{"author": "劉學箕", "period": "宋", "type": "诗", "title": "余讀林子仁詩云君心恨不走天涯不比衰翁只戀家最是橫塘黄葉路今年無伴折梅花時吟此詩念劉伯益之未返偶檢校前村南枝的皪已三花五蘂矣忽伯益自黄檗歸訪余折歸插玩知友朋之念有同然者對花劇飲用韻述懷", "paragraphs": ["梅邊春興浩無涯，長憶西湖處士家。", "我政念君君過我，夜窗同共醉疎花。"]}