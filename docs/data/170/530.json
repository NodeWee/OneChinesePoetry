{"author": "劉學箕", "period": "宋", "type": "诗", "title": "陳洮湖取古今梅詩自鮑明遠降至今日名勝集中所賦悉和之凡千首計三十六卷十日然後讀畢用其敘中四韻和題其後", "paragraphs": ["照眼梅花雪作堆，陰厓寒谷带春回。", "千篇墮我吟邊去，萬里懷人書未來。", "遶樹政須搜苦語，攀條那忍負芳杯。", "長鑱幾度鋤明月，盡是劉郎手自栽。"]}