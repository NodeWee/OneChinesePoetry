{"author": "劉學箕", "period": "宋", "type": "诗", "title": "北山園山石爲形勢買盜夜半擇其尤者竊去累日懷抱作惡賦詩以紀鬰鬰", "paragraphs": ["素志薄利祿，壯年榮林丘。", "種樹疏間泉，鑿沼開中洲。", "堤平水瀰漫，徑遶竹浄修。", "梅塢夜月亂，松岡曉風飂。", "猶以景象淺，欲廣巗壑幽。", "疊石類奇品，置身將侶儔。", "磊塊質偉特，嵌空神琱鎪。", "廬阜几上得，巫峰坐中求。", "每想雲氣噓，遂覺烟練浮。", "曳杖日以樂，縱懷吟無休。", "一朝失警巡，赤眉行盜謀。", "夜半負之去，公然從狗偷。", "檢視所寇攘，嶙峋拔其尤。", "此情實難堪，遣命窮蹤由。", "風聲雖有聞，形勢莫可搜。", "吁嗟世道降，人弗士行修。", "竊玦入志慮，攫金甘輩流。", "不念溺所習，竟爲前哲羞。", "今吾理自喻，委心任去留。", "甑墮雖不顧，璧歸猶冀收。"]}