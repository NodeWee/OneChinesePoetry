{"author": "程珌", "period": "宋", "type": "诗", "title": "三月十八鎖試童子侍其行卷蕭然無事成二十韻謾呈同省", "paragraphs": ["旬雨埋青冥，今晨浴新陽。", "老紅墮萬劫，稚綠羅千行。", "葉碎青槐古，條凈紫薇香。", "去歲護篔簹，今年已蒼筤。", "翩翻鵲引雛，伊優雀繞牆。", "有象咸熙愉，對時多慨慷。", "門外車馬喧，省中日月長。", "要之非大快，大快在滄浪。", "滄浪興何窮，風帆十丈檣。", "明日酌嚴君，浮丘蔚南翔。", "快馬抹青山，恍入萬松莊。", "山中多老人，雪巔更眉龐。", "持酒相勞苦，兒童紛迎將。", "小卧聽雪塢，徐步堆雲鄉。", "玉界梅萬本，煙海杉千章。", "三峽桃源浪，九夏冰巖霜。", "危橋跨長虹，曲水飛輕觴。", "兩日足可周，百年事難量。", "送客出松關，壯楗設門旁。", "揮手謝世人，從今永相忘。"]}