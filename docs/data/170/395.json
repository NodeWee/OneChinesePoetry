{"author": "劉學箕", "period": "宋", "type": "诗", "title": "紫溪莊舍讀癸丑壁間舊題轉眼忽十八年同遊十不存一滋蘭弟亦作古人拂拭灑涕幾不能去因誦歐公詩云人昔共遊今有幾樹猶如此我何堪以是爲韻感懷成十四章庚午四月中澣  其八", "paragraphs": ["團團庭柯，清美無度。", "今我來斯，忽然老樹。", "偃蹇輪囷，剝蝕摧蠹。", "朱顔舜華，詎得如故。"]}