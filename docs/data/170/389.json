{"author": "劉學箕", "period": "宋", "type": "诗", "title": "紫溪莊舍讀癸丑壁間舊題轉眼忽十八年同遊十不存一滋蘭弟亦作古人拂拭灑涕幾不能去因誦歐公詩云人昔共遊今有幾樹猶如此我何堪以是爲韻感懷成十四章庚午四月中澣  其二", "paragraphs": ["吁嗟人生，年不滿百。", "天地囿形，百代過客。", "去日苦多，來日苦窄。", "我曷不樂，慨念疇昔。"]}