{"author": "劉學箕", "period": "宋", "type": "诗", "title": "紫溪莊舍讀癸丑壁間舊題轉眼忽十八年同遊十不存一滋蘭弟亦作古人拂拭灑涕幾不能去因誦歐公詩云人昔共遊今有幾樹猶如此我何堪以是爲韻感懷成十四章庚午四月中澣  其一二", "paragraphs": ["維親與朋，雜然滿坐。", "華屋連甍，紅紫緐夥。", "半世重遊，霧迷烟鎖。", "慨然撫膺，謬悠老我。"]}