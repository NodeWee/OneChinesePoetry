{"author": "劉學箕", "period": "宋", "type": "诗", "title": "責庲", "paragraphs": ["我生不辰八歲孤，伯父薨逝叔父無。", "長纔十五立志苦，不敢怠惰知讀書。", "汝生父子不識面，母慈育字如捧珠。", "那知汝更命苦極，八齡甫及母亦殂。", "幸有阿叔相持扶，叔亦痛念同氣餘。", "辛勤鞠養力盡瘁，五載爲汝六請師。", "固知門戶要人興，切切訓誨口欲枯。", "有言弗聽日益懶，乖劣氣習移下愚。", "朅來值我有行役，恐汝質變爲小夫。", "携俱不憚數千里，跳走健勝猿與狙。", "水行爲汝愛江湖，出陸每愁山險紆。", "川途憂愁念慮苦，摩拊豈啻親子如。", "傍舟終日撈蝦魚，坐輿人夫肩□□。", "□呶徒自費牙頰，事不獲己施鞭蒲。", "潛窺諦視不少改，謔浪笑傲仍前初。", "聖經有味懶不讀，對字粗曉平側呼。", "吾家七世身業儒，忠孝學術誇鄉閭。", "汝當更明所自出，挺挺當代文公朱。", "不悛祇爲先德羞，失教何異犬馬豬。", "稍長面目益可憎，儕輩戲弄人見疎。", "我今極口復汝說，速宜悔念毋忽諸。", "嬉遊儻更不檢束，命也奈何吾已夫。"]}