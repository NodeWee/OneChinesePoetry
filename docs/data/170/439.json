{"author": "劉學箕", "period": "宋", "type": "诗", "title": "余少日不能持養志氣所暴多矣邇來方喜問學之有益也近築小樓藏書樓之下建堂名曰養浩七客落成以善養吾浩然之氣分韻得氣字", "paragraphs": ["吾非北宮黝，挫若撻諸市。", "吾非孟施舍，量慮三軍畏。", "一墮刺客流，一入力戰士。", "知一不知二，遂與聖賢異。", "周孔得其傳，偉哉孟軻氏。", "講明不動心，因問發奇秘。", "氣壹則動志，志一則動氣。", "浩然得所寄，知言有深味。", "嗟予篤學心，一暴十寒廢。", "立志苦不早，少豈達茲義。", "所適昧善惡，幾溺彼功利。", "事情更歷多，晚乃能自礪。", "日用根本原，至大至剛意。", "餒然行有慊，何謂塞天地。", "服膺先格言，造次顛沛是。"]}