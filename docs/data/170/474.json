{"author": "劉學箕", "period": "宋", "type": "诗", "title": "度姪從事行親迎之禮於傅氏朋舊各賦詩贈別老叔雖凄凉阮巷老大謝家可無數語以餞行色", "paragraphs": ["曉露沁桃臉，東風摇柳絲。", "小雨斂香塵，山川發華滋。", "今晨天氣新，滿路春融怡。", "祖餞賓從懽，喧譁車馬馳。", "問云何爲者，吾子有所之。", "所之道匪遥，求友貴及時。", "婚婣古則然，制禮今或虧。", "琴瑟因好合，蘋蘩尤謹持。", "擇耦得賢柔，令淑全婦儀。", "豈但榮己身，實將慰母慈。", "冰翁君子儒，材術世吏師。", "聽訟鑑燭物，明不差毫釐。", "子既獲晤承，朝夕廣見知。", "士生三日別，猶以刮目爲。", "此行諒經月，歸計春仲期。", "非吳下阿蒙，行可驗措施。", "心廣體自胖，勿溺小智私。", "門戶要人興，責望夙所蘄。", "廟見事唯謹，遄邁毋或遲。", "語直殆逆耳，願當深致思。"]}