{"author": "劉學箕", "period": "宋", "type": "诗", "title": "康姪招飲出示古洲所寄盆梅囑坐客賦詩分韻得言字", "paragraphs": ["嵌空奇崛石一拳，綠蒲攢劍森且蕃。", "虬梅屈折龍蜿蜒，蒼榦蘚蝕低盤根。", "瓊英已露冰樣白，香氣便覺凌芷蓀。", "吁嗟培養幾歲月，巧奪造化移小盆。", "晴窗諦玩意無斁，搜索物理究所原。", "方圓高大僅尺許，典章文獻皆具存。", "橫斜疎瘦無不備，宛若老樹生山園。", "鄉邦疇昔少曾見，此花何自來幽軒。", "云是古洲老詩伯，親手植此冰雪魂。", "不忘交舊情好密，春色分遺歸山樊。", "吾家小阮亦好事，美不獨擅招弟昆。", "更呼賓友同勝集，羅列槃饌開罍尊。", "舉杯對花與劇飲，情話款洽相笑言。", "歸來漸是東方白，醉帽欹傾風袖翻。"]}