{"author": "陳陶", "period": "唐", "type": "诗", "title": "和西江李助副使早登開元寺閣", "paragraphs": ["虛豁登寶閣，三休極層構。", "獨立天地間，煙雲滿襟袖。", "鰲荒初落日，劍野呈綺繡。", "秋檻祝融微，陰軒九江湊。", "拂簷皇姑舍，錯落白榆秀。", "倚砌天竺祠，蛟龍蟠古甃。", "翛然觀六合，一指齊宇宙。", "書劍忽若□，青雲日方晝。", "南朝空蒼莽，楚澤稀耕耨。", "萬事溺頹波，一航安可涭。", "徒云寄麟泣，六五終難就。", "資斧念餘生，湖光隱圭竇。", "早聞羣黃鶴，飄舉此江岫。", "陵谷空靄然，人樵已雛𪆪。", "燕宮豸冠客，憑覽發清奏。", "珠玉難嗣音，摐轅愧孤陋。"]}