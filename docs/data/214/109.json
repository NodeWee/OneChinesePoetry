{"author": "杜甫", "period": "唐", "type": "诗", "title": "承沈八丈東美除膳部員外阻雨未遂馳賀奉寄此詩", "paragraphs": ["今日西京掾，多除內省郎。", "通家惟沈氏，謁帝似馮唐。", "詩律羣公問，儒門舊史長。", "清秋便寓直，列宿頓輝光。", "未暇申宴慰，含情空激揚。", "司存何所比，膳部默悽傷。", "貧賤人事略，經過霖潦妨。", "禮同諸父長，恩豈布衣忘。", "天路牽騏驥，雲臺引棟梁。", "徒懷貢公喜，颯颯鬢毛蒼。"]}