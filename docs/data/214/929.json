{"author": "杜甫", "period": "唐", "type": "诗", "title": "見王監兵馬使說近山有白黑二鷹羅者久取竟未能得王以爲毛骨有異他鷹恐臘後春生鶱飛避暖勁翮思秋之甚眇不可見請余賦詩 一", "paragraphs": ["雪飛玉立盡清秋，不惜奇毛恣遠遊。", "在野只教心力破，千人何事網羅求。", "一生自獵知無敵，百中爭能恥下韝。", "鵬礙九天須却避，兔藏三穴莫深憂。"]}