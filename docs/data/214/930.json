{"author": "杜甫", "period": "唐", "type": "诗", "title": "見王監兵馬使說近山有白黑二鷹羅者久取竟未能得王以爲毛骨有異他鷹恐臘後春生鶱飛避暖勁翮思秋之甚眇不可見請余賦詩 二", "paragraphs": ["黑鷹不省人間有，度海疑從北極來。", "正翮摶風超紫塞，立冬幾夜宿陽臺。", "虞羅自各虛施巧，春雁同歸必見猜。", "萬里寒空祗一日，金眸玉爪不凡才。"]}