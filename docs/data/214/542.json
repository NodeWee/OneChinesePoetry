{"author": "杜甫", "period": "唐", "type": "诗", "title": "遣悶奉呈嚴公二十韻", "paragraphs": ["白水魚竿客，清秋鶴髮翁。", "胡爲來幕下，秪合在舟中。", "黃卷真如律，青袍也自公。", "老妻憂坐[痹]，幼女問頭風。", "平地專欹倒，分曹失異同。", "禮甘衰力就，義忝上官通。", "疇昔論詩蚤，光輝仗鉞雄。", "寬容存性拙，剪拂念途窮。", "露裛思藤架，煙霏想桂叢。", "信然龜觸網，直作鳥窺籠。", "西嶺紆村北，南江遶舍東。", "竹皮寒舊翠，椒實雨新紅。", "浪簸船應坼，杯乾甕即空。", "藩籬生野徑，斤斧任樵童。", "束縛酬知己，蹉跎効小忠。", "周防期稍稍，太簡遂悤悤。", "曉入朱扉啓，昏歸畫角終。", "不成尋別業，未敢息微躬。", "烏鵲愁銀漢，駑駘怕錦幪。", "會希全物色，時放倚梧桐。"]}