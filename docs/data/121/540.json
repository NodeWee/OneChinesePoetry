{"author": "鄒浩", "period": "宋", "type": "诗", "title": "遊湘西道林寺用沈傳師韻", "paragraphs": ["賜還殊無功可論，放逐復向山前奔。", "道人眸子炯如故，邀我累日遊祗園。", "御書新閤插霄漢，祝融嚴拱世所尊。", "恍然身世脫塵垢，矯若鴻鵠辭籠樊。", "是時秋老雨脚斷，晴光萬里凌朝昏。", "北辰直下望天闕，紛紛郁郁卿雲屯。", "綵衣蘭膳奉顔色，想見協氣還閨門。", "鴈飛不到竟何許，日冀□□除瘢痕。", "四年之中兩到此，易搖難立憐孤根。", "方寸倐忽叢百感，湘源白鶴空盈樽。", "道人顧我亦無語，但指幡從風際翻。", "由來否泰反其類，况逢主聖同羲軒。", "而今而後戒覆轍，長記崇寧初紀元。"]}