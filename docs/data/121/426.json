{"author": "鄒浩", "period": "宋", "type": "诗", "title": "范仲成約非晚過穎昌留數日因鄧兵還追用前韻寄之", "paragraphs": ["勿歎卞和猶抱玉，勿嘲揚雄未丹轂。", "由來識拔須待時，阨窮不是男兒辱。", "相逢相别竟匆匆，賴有好詩藏敝簏。", "居然成誦想英標，殺馬無因愧持祿。", "還家青鏡覽形容，鞍上豈徒消髀肉。", "故人要我泛西湖，萬頃瀰漫浸天淥。", "坐中寂寞欠車公，只應冒雪歌黄竹。", "從今塵榻掃南窗，日俟高車起耕牧。", "懸知樂事與衆分，把琖追論燈下菊。"]}