{"author": "鄒浩", "period": "宋", "type": "诗", "title": "戲督潛亨作春羹", "paragraphs": ["先生家□餘玉粒，粉以爲餅陪春羹。", "春羹品物謝時味，江流暖泛園中英。", "晴窗對案忽舉首，徑走長鬚呼友生。", "襄陽大夫腹如鼎，一著九牛猶未盈。", "懽然放筯即過我，自嘆珍庖逾大烹。", "且言初意亦在我，属我府事留西城。", "先生飯不飯俗客，若苦轉眄相倒傾。", "東風雕刻物物好，槎頭縮頸尾不赬。", "藥苗蔬甲破土出，似與芻豢争功名。", "應憐十載痩藜莧，爲我一除饑腸鳴。"]}