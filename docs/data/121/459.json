{"author": "鄒浩", "period": "宋", "type": "诗", "title": "仲孺督烹小團既而非真物也悵然次韻以謝不敏", "paragraphs": ["情僞初難分，飽聞不如視。", "君看求馬時，安得走唐肆。", "此茶亦先聲，入手恐失墜。", "泠然風御還，共飲乃非是。", "坐令竹邊心，追悔如刻鼻。", "故人豈欺予，姑以将遠意。", "由來毁譽間，夫子猶必試。", "八牀志多金，龍斷何足異。", "胡爲不三思，取信輶軒使。", "超超莆陽公，銓量妙清思。", "仰止一喟然，背浹欲流泚。", "尚賴君詩存，高吟忘肉味。"]}