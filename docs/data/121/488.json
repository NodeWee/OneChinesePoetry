{"author": "鄒浩", "period": "宋", "type": "诗", "title": "與仲孺文仲述之作詩送仲弓赴籍田以之子于征爲韻分得子字", "paragraphs": ["鳳園佳人孤鳳起，草木無光春披靡。", "紅亭碧沼政高深，借問何由駐雙履。", "王涂開泰日月中，玉堂仙翁是知已。", "瀛洲蓬島未横飛，且向籍田聊爾耳。", "北道仲容休說貧，東山太白誰比擬。", "雲汀荷芰供遠凉，遶砌青青更蘭芷。", "丞相上馬臺閣空，長鞭往往城南指。", "君身雖不作羊羶，自然塵表門如蟻。", "清談秀句得豪英，合抱他年欝松梓。", "要須萬口一同聲，文恪風流今有子。"]}