{"author": "鄒浩", "period": "宋", "type": "诗", "title": "謝衡州花光寺仲仁長老寄作鏡湖曹娥墨景枕屏", "paragraphs": ["道人秀骨生何許，若耶溪邊清氣聚。", "不從章甫事功名，遊歷諸方參佛祖。", "祝融峰下忽擡頭，覷破虚空笑而舞。", "折脚木牀二十年，門外草深無寸土。", "偶然消息落人間，挽出花光照今古。", "我舟邂逅泊山前，霧捲雲開見眉宇。", "更知我自浙東來，曾擁旌旗塵督府。", "千巗萬壑繞罇罍，夢斷卧龍誰是主。", "爲将池墨灑鮫綃，故國封疆歸擇取。", "曹娥江接賀家湖，環以峰巒暝烟雨。", "森森喬木動樵風，廟貌崢嶸閟神禹。", "碑留遺刻蔡邕題，注目端爲楊主簿。", "子猷興盡季真亡，彷彿棹聲迴遠浦。", "乾端坤倪渺莫窮，咫尺并包入庭戶。", "坐令鄉思滿瀟湘，恨不歸飛插雙羽。", "蒼梧洞庭南北中，氣象縱横随步武。", "祗緣流放阻君親，入眼雖奇若無睹。", "道人方便巧施爲，乃以家山慰心腑。", "舊愆猶冀獲湔除，恩錫餘年返農圃。", "青鞋布襪謝塵埃，肯使高蹤慚杜甫。"]}