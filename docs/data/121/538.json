{"author": "鄒浩", "period": "宋", "type": "诗", "title": "次韻和成老謝何伯震", "paragraphs": ["滄溟倒挽供缾罍，少年取醉真豪哉。", "天旋地轉膽如斗，何獨謫仙方逸才。", "爾來意氣折憂患，霜雪仍從雙鬢催。", "吾師吾友得渾沌，有口不復□□開。", "賓筵竟日但趺坐，竦聽搖犀談玉杯。", "中分魯國兩夫子，道德未逢賢者哀。", "黄鍾大呂相應和，儒風賴以扶傾頹。", "伊予幸甚獲親炙，獨愧不如匡鼎來。"]}