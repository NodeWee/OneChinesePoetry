{"author": "鄒浩", "period": "宋", "type": "诗", "title": "知府呂大卿餞别樗年以今我來思雨雪載塗分韻賦詩得雨字", "paragraphs": ["使君出吾鄉，門墻掃塵務。", "諸生擁經來，翕然影響赴。", "維時夫子賢，獨入青眼顧。", "河南拔賈生，千載一高步。", "爾來十五年，終然阻鵷鷺。", "如星不麗天，而乃西南雨。", "晚逢使君車，亦復此邦駐。", "從容平生歡，萬事散朝霧。", "江山飛雪霜，冉冉歲云暮。", "我來踵規模，夫子故長路。", "使君有高情，肅以豆觴寓。", "賓僚集清夜，健筆落佳句。", "行矣勿稽遲，青雲答知遇。"]}