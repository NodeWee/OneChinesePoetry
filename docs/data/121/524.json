{"author": "鄒浩", "period": "宋", "type": "诗", "title": "次韻端夫聞江北水磨", "paragraphs": ["萬事根本初難明，聲之所發由聲聲。", "不有智者抉其□，直如寶劍埋豐城。", "風生風濟孰嘘吸，制作解成琴與筝。", "矧兹江漢瀉荆楚，含桃初熟飛流鶯。", "波濤暗逐歲月長，激激灘際春雷谹。", "白沙湖邊更湍急，五磨因緣資養生。", "城中鞭驢喘欲死，亦或人勞僵自横。", "借令麥破麵浮玉，青蝇遽集争營營。", "迺知此策最長利，朱墨豈復嗤南榮。", "天輪地軸駭晝夜，彷彿颶扇吹蒼瀛。", "遊江夫人儼然坐，蛟龍不動如石鯨。", "只應神物亦持護，我輩何妨雙耳清。"]}