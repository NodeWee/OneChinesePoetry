{"author": "晁沖之", "period": "宋", "type": "诗", "title": "和十二兄五首  其五", "paragraphs": ["我家溱洧間，春水色如酒。", "嵩少在吾旁，日夕意亦厚。", "田園雖不廣，幽興隨事有。", "藥畦灌陳根，芋區採駢首。", "春郊餉耕徒，秋社接酒友。", "飽誦傳家書，促釀供客酎。", "益知簡易真，未媿疏拙醜。", "邇來居東都，物色不見柳。", "造次遇摧折，荏苒及衰朽。", "欲歸便可爾，未知公果不。"]}