{"author": "鄒浩", "period": "宋", "type": "诗", "title": "謁女貞何氏祠", "paragraphs": ["正月一日雨不休，朝來四望陰雲收。", "衆陽扶導日輪出，輝光倐忽盈九州。", "欣欣草木動新意，鸞鳳鼓翅翔天遊。", "高山託處将半載，真人風韻長凝眸。", "精神澡雪亦已久，懽言夙駕南岡頭。", "仙居樓閣拱形象，祥煙瑞靄簷間浮。", "焚香再拜適我願，想見王母同優游。", "蟠桃不老春更永，人間變化知幾秋。", "輪囷重盖擁車馬，氣勢赫赫移山丘。", "萬方有口莫敢議，勳勞自以爲伊周。", "門墻旦暮祝遐筭，長守富貴無與儔。", "于今掃蕩一何有，白楊影裏令人愁。", "丈夫祈嚮乃如此，孰爲女子能清脩。", "功成直上紫霄去，遺蹤猶向瀟湘留。", "我來不及叩真訣，真訣固在冥心求。", "五行八卦自流轉，生天生地生物稠。", "騎龍跨虎越宇宙，豈但洗滌無愆尤。", "他年誰作□仙傳，□入高仙吾姓鄒。"]}