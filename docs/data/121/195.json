{"author": "晁沖之", "period": "宋", "type": "诗", "title": "次韻集津兄會羣從王敦素宿王立之園明日西征馬上寄示諸人", "paragraphs": ["秋高訪幽居，風急桑未落。", "天寒雞犬静，地僻門巷闊。", "主人避世賢，自說久棲泊。", "呼兒出罇罍，梨栗亦不惡。", "賓客四五人，談笑動林薄。", "夜闌慘無懽，離憂倏中作。", "伯也天下士，千金輕一諾。", "揮斥楊墨徒，正是鄒魯學。", "如何但銀魚，生事了無託。", "惜哉桃李姿，見笑葵與藿。", "雞鳴驅車行，令人意參錯。"]}