{"author": "鄒浩", "period": "宋", "type": "诗", "title": "寛夫率同諸公謁大悲寺觀所畫聖像以回向心地初分韻賦詩得初字", "paragraphs": ["襄州城東十里餘，天仙大悲江上居。", "白龍盤伏不敢動，澄波如練風前紓。", "飽聞黔首喜相謂，微此妙相吾其魚。", "鼎來巾屨陪作禮，他年假道今題輿。", "毫端願力歘有感，手目縱横隨卷舒。", "高亭短棹青春裏，雲雨曉霽乾坤虚。", "誰将五色染萬物，物物可意難親疏。", "會須指顧發深省，此心長似楚香初。"]}