{"author": "田況", "period": "宋", "type": "诗", "title": "成都遨樂詩二十一首 冬至朝拜天慶觀會太慈寺", "paragraphs": ["景至履佳辰，朝祖著國令。", "黄宮啟潛萌，紫宇晨蔭映。", "陽德比君子，吾道實可慶。", "矧丁皇運亨，遇主堯舜聖。", "坤維最遠方，拙者此尸政。", "雅俗舊儒文，民牒少訟爭。", "幸足宣上恩，惟恐盭物性。", "良時不易得，行樂未爲病。", "高會縱嬉遊，豐歲愈繁盛。", "興衆助驩欣，寄情於俚詠。"]}