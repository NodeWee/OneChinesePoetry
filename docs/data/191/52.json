{"author": "劉黻", "period": "宋", "type": "诗", "title": "與李叔夔錢子雲同遊興教寺約齊都巡", "paragraphs": ["古寺壞壁存菩提，又有達磨蒼龍如。", "我來問訊若舊知，宇宙中間真蘧廬。", "朋儕邂逅誰親疏，秋風相對一笑醵。", "杯行草草復徐徐，山僧野朴談古初。", "謂元城老當此居，浩歎不足歌繼之。", "滿庭燦燦木芙蕖，疑是萊柏鄧栟櫚。", "人多病俗不可醫，天欲廢道還從渠。", "儒生腹大能幾圍，但教盛酒勿盛書。"]}