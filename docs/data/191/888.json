{"author": "文彥博", "period": "宋", "type": "诗", "title": "提舉端明寵示三月三十日雨中書懷包含廣博義味精深詞高韻險宜其寡和輒次元韻", "paragraphs": ["春光垂欲盡，夏景漸增添。", "鬰鬰松篁茂，蕭蕭風雨兼。", "花心隨絮落，屐齒被苔粘。", "巧囀鶯遷木，驚飛燕入簾。", "蝦鬚穿曲沼，虎爪度前簷。", "坐久香銷炷，吟多筆費尖。", "雲容方靄靄，日色未炎炎。", "舞鶴傾丹頂，游龜散綠髯。", "命賓常務率，出令更須嚴。", "詩詠當階藥，書尋傍架籤。", "蘭芬衣可襲，露潤草俱沾。", "貴近辭金馬，編脩賜玉蟾。", "高懽惟自適，獨樂未嘗厭。", "赤白曾諮丙，丹青每誚閻。", "沖和緣養浩，寂寞爲安恬。", "身處貧無愧，心貪道不廉。", "成文推大手，濟用鄙輕縑。", "視履循清節，祈恩陋雜占。", "聞韶欣鳳舞，在藻愛魚潜。", "鱸鱠思魚艇，貂冠望酒帘。", "聖時非吏隱，賢業繫民瞻。", "撫事惟公論，摛辭乃自謙。", "保躬誠易退，康世義難淹。", "纇句慙無取，酬言幸不嫌。"]}