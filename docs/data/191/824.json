{"author": "文彥博", "period": "宋", "type": "诗", "title": "臣伏蒙聖恩今月二日就瓊林苑特遣中使寵賜御詩仰味聖言恭披宸翰曲推恩禮過獎愚臣感愧之深負荷弗克輒課愚陋恭和聖製", "paragraphs": ["老臣爲感聖恩殊，趣治輕裝覲帝居。", "錫宴便藩親鳳扆，賜章重疊捧龜書。", "康時有志才終短，報國無功術已疎。", "身在洛陽心魏闕，願傾丹懇上公車。"]}