{"author": "文彥博", "period": "宋", "type": "诗", "title": "去春蒙西都致政李少師惠詩五首追敘舊遊因而招隱某尚羈樞務請退未諧深味來章未知所答遷延宿留遂涉歲時今蒙聖慈俯從人欲聽解重柄均逸便藩仰西河之上遊瞻仁宅之實邇即當胥會彌積欣怡輒成小詩三章代書見意且答去春之賜", "paragraphs": ["新詩五首緣招隱，未得西歸未敢酬。", "今許均勞解樞柄，期君同伴赤松遊。", "伊西古寺茅庵靜，不到經今八九春。", "巖谷定知雲水冷，宮師常作獨遊人。", "斗藪緇塵捋白髭，緘書先去問宮師。", "仙舟東下能相訪，同上平嵩把酒巵。"]}