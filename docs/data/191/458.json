{"author": "田況", "period": "宋", "type": "诗", "title": "成都遨樂詩二十一首 伏日會江瀆池", "paragraphs": ["長空赤日真可畏，三庚遇火氣伏藏。", "溫風淟涊鬰不開，流背汗浹思清凉。", "江瀆祠前有流水，懽注蓄洩爲池塘。", "沈沈隆厦壓平岸，好樹蔭亞芙蕖香。", "登舟命酒賓朋集，逃暑大飲宜滿觴。", "絲竹聒耳非自樂，肆望觀者如堵牆。", "吾儕未能免俗累，近日頗困炎景長。", "今晨縱游不覺暮，形爲外役暑亦忘。", "豈如高齋滌百慮，危坐自造逍遥鄉。"]}