{"author": "劉黻", "period": "宋", "type": "诗", "title": "餞湖南趙提舉", "paragraphs": ["丹湖偉人維南城，胸有老范真甲兵。", "挈來庾江鎮魚壘，坐令□□□無驚。", "峒獠習鬭不識機，亦以出草爲常程。", "痛勦根株讋群鬨，方知弄梃不如耕。", "吾皇詔趣度湘水，溪蠻辟易梟休聲。", "玉節清風肅九郡，清風肅處春風生。", "邦民借寇欲斷橋，願公爲我誅鯢鯨。", "邦民愛公欲植棠，願公爲我銷欃槍。", "愛旗獵獵羅道左，竹馬截鐙兒童爭。", "我爲峒寇特區區，更有西江狡謀成。", "蜀危纍卵淮破甑，聲東擊西誰拄撐。", "二矛重弓列御屏，衡山雲起瀟湘清。", "指日南城障東南，托天半壁一柱擎，願摩浯石歌中興。"]}