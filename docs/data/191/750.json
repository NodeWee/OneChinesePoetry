{"author": "文彥博", "period": "宋", "type": "诗", "title": "前朔憲孔嗣宗太博過孟云近於洛下結窮九老會凡職事稍重生事稍豐者不得與焉其宴集之式率稱其名其事誠可嘉尚其語多資嗢噱因作小詩以紀之亦以見河南士人有名教之樂簡貪薄之風輒錄呈留守宣徽聊資解頤", "paragraphs": ["洛城冠蓋敦名教，任是清貧節轉高。", "見說近添窮九老，從初便不要山濤。"]}