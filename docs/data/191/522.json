{"author": "文彥博", "period": "宋", "type": "诗", "title": "某伏蒙宮師相公杜寄示新居詩齋沐捧讀不勝銘歎某謹成拙詩一章上紀盛德粗伸謝意", "paragraphs": ["年至即還政，賢哉近古稀。", "明哲冠四輔，謀猷翊萬微。", "名遂身乃退，意確天弗違。", "奇節煥青簡，遺法在黄扉。", "仁里開新第，德宇翔采翬。", "宴宅儉有制，丘牆高可依。", "雅言重金鼎，清音繁玉徽。", "一覽近觀徼，三復終研幾。", "私橐永緘秘，蔀室增光輝。", "信矣賢人業，發於君子機。", "孤生懷絳帳，引頸詠緇衣。", "聖神方圖任，日冀東山歸。"]}