{"author": "文彥博", "period": "宋", "type": "诗", "title": "熙寧癸丑季冬十有三日某被旨謝雪於濟祠已事與秘書監光祿卿直史館太常少卿屯田郎中祕書丞同遊枋口泛舟沁水至峴石而登岸歷觀巖谷間前賢之題名翌日遊化成寺以車渡沁回入盤谷窮覽山水之嘉處由燕川而歸 過燕川渡", "paragraphs": ["早過燕川渡，千峰插太虛。", "雲開微見日，水淺不漸車。", "風急樵歌響，霜嚴木葉踈。", "緣溪東北去，巖腹有精廬。"]}