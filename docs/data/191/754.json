{"author": "文彥博", "period": "宋", "type": "诗", "title": "熙寧癸丑季冬十有三日某被旨謝雪於濟祠已事與秘書監光祿卿直史館太常少卿屯田郎中祕書丞同遊枋口泛舟沁水至峴石而登岸歷觀巖谷間前賢之題名翌日遊化成寺以車渡沁回入盤谷窮覽山水之嘉處由燕川而歸 枋口作", "paragraphs": ["下馬入枋口，漾舟緣碧溪。", "雪消山骨瘦，風定浪頭低。", "數里復登岸，羣賢俱杖藜。", "徘徊巖石畔，尋覓退之題。"]}