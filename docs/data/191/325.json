{"author": "石介", "period": "宋", "type": "诗", "title": "密直杜公作鎮于魏天章李公領使于魏明復先生客于魏熙道宰于魏因作詩寄之", "paragraphs": ["古魏信名地，曹劉遺英躅。", "李唐三百年，悵爲干戈蹴。", "建安風不還，南皮草空綠。", "寥寥千餘祀，風流今始續。", "李杜二賢公，清猷鎮雅俗。", "詩名占唐代，二公本名族。", "聖時還並生，聲烈相薰馥。", "朝廷倚金湯，天子恃心腹。", "盛德繫物懷，威望憬夷服。", "千里無驚烽，三軍安食粟。", "休然德化厚，蒼生坐蒙福。", "先生服仁義，懷道輕爵祿。", "非其人不取，一簞亦自足。", "陳蕃知人明，文侯好士篤。", "解榻延徐孺，過門軾干木。", "今留二公館，德脩令問淑。", "熙道富天爵，孝悌聞鄉曲。", "孔孟信可蹈，聖賢良自勗。", "漢庭新射策，驟升校書局。", "魏縣方百里，君命往養育。", "二公佐世傑，二賢不碌碌。", "相與施禮讓，物歸不待宿。", "相與講道義，教行如流速。", "賢人時遘會，間不容薄縠。", "五百年一賢，今乃同時生。", "千里猶比肩，四賢今連甍。", "相聚誠可樂，相得良有情。", "我媿孤且陋，徒抱此寸誠。", "處乾歎無首，在泰非彙征。", "出門皆同人，坎坎于郊行。", "獨鶴遠無和，栖栖在陰鳴。", "安得雙飛翼，一翥鄴都城。"]}