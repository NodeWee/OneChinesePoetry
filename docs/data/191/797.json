{"author": "文彥博", "period": "宋", "type": "诗", "title": "詩答致政范侍郎致政內翰侍郎榮過郊居少駐軒馭兼留詩詠俯賁丘樊輒次元韵", "paragraphs": ["郊居誠敝陋，平地見伊光。", "適值華軒過，仍當煦景長。", "幸能留憩止，豈敢謂高凉。", "綠篠緣荒徑，青蘿補壞牆。", "勸耕周厥土，問稼保斯箱。", "處擇仁爲里，歸尋醉作鄉。", "老懷從放達，宴坐絕稀望。", "後躅承相顧，交情孰可方。", "清吟委珠玉，雅奏協宮商。", "似震驚羣蟄，如牷薦大房。", "畏塗逢善友，酷暑得寒漿。", "三復勞鉆仰，詞雄韻更强。"]}