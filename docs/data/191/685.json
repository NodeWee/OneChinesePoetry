{"author": "文彥博", "period": "宋", "type": "诗", "title": "某伏蒙昭文相公以某方忝瀍洛之寄因有嵩少之行惠賜遊山器一副質輕而制雅外華而中堅匪惟便於齎持實爲林下之珍玩也輒成拙詩一章報謝", "paragraphs": ["上公遺我游嵩具，匜盥杯盂色色全。", "拂拭便須延隱逸，潔清那敢污腥羶。", "行齎每度雲巖側，器使當居蠟屐前。", "林叟谿翁皆竊玩，山厨因此識嘉籩。"]}