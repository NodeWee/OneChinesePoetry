{"author": "文彥博", "period": "宋", "type": "诗", "title": "伏蒙僕射侍中賈寄示游潠上弊園歸至湖上詩一章研味欽服不能自已輒成拙句仰答來貺", "paragraphs": ["脩篁小塢潩水湄，略有亭觀體甚微。", "陪京上宰樂幽趣，閑乘齋舫臨荆扉。", "是時仲夏之晦日，日輪停午炎炎時。", "披襟岸幘意自適，林下穆若生凉颸。", "子猷愛竹不問主，魯侯在泮因成詩。", "妍詞麗句溢累幅，金壺酒墨何淋漓。", "公適東偏訪顔陋，愚當北道承蕭規。", "魏人思公過召伯，一言一話無所遺。", "疇昔篇章僅三百，至今琬琰羅珠璣。", "跨山飛閣常逃暑，白醪滿泛黄金巵。", "沈李浮瓜信美矣，回船弄水曾無之。", "遥瞻德星方聚處，正與兩兩交光輝。", "潁川異迹冠天下，湖上勝景隣日圍。", "鹿輿桂檝亟游覽，即見零雨東山歸。"]}