{"author": "石介", "period": "宋", "type": "诗", "title": "大寒早行", "paragraphs": ["萬動皆休迹，五更獨鳴鞭。", "星霜結淒色，風霰過長川。", "草暖犬猶睡，河冰馬不前。", "城牆多有穴，村屋半無煙。", "餓虎寒猶吼，妖狐怪不眠。", "山空亂猿叫，樹折一雞顛。", "幾處爐爣炭，何人坐有[H。", "70x]氊。", "崎嶇轉行路，凜冽逼窮年。", "脚指兩箇落，衫裳百孔穿。", "噓唏鼻纔潤，僵直手難拳。", "身固凍不死，志當窮且堅。", "四方丈夫事，誰爲淚潺湲。"]}