{"author": "石介", "period": "宋", "type": "诗", "title": "乙亥冬富春先生以老儒醇師居我東齊濟北張泂明遠楚丘李縕仲淵皆服道就義與介同執弟子之禮北面受其業因作百八十二言相勉", "paragraphs": ["鳳凰飛來衆鳥隨，神龍遊處羣魚嬉。", "先生道德如韓孟，四方學者爭奔馳。", "濟北張泂壯且勇，楚丘李縕少而奇。", "二子磊落頗驚俗，泰山石介更過之。", "三人堂堂負英氣，胸中拳攣蟠蛟螭。", "道可服兮身可屈，北面受業尊爲師。", "先生晨起坐堂上，口諷大易春秋辭。", "洪音琅琅響齒牙，鼓簧孔子與宓羲。", "先生居前三子後，恂恂如在汾河湄。", "續作六經豈必讓，焉無房杜廊廟資。", "吁嗟斯文敝已久，天生吾輩同扶持。", "二子勉旃吾不惰，先生大用終有時。", "當以斯文施天下，豈徒玩書心神疲。"]}