{"author": "文彥博", "period": "宋", "type": "诗", "title": "彭門賢守器之度支趙鼎記余生日過形善祝并惠黄石茶甌懷素千字文一軸輒成拙詩仰答來意", "paragraphs": ["使從徐方來，執訊如雙魚。", "遺我黄石器，副之懷素書。", "素書與黄石，得之宜在徐。", "或在圯橋下，或在留城墟。", "因物以達意，思賢而警愚。", "愚今所叨竊，何必承明廬。", "位歷二府重，年登七旬餘。", "陋軀賁華衮，微名得虛譽。", "三朝被寵遇，八難慚嘉謨。", "瞻言西洛汭，願繼東門疏。", "意者赤松子，果是吾之徒。"]}