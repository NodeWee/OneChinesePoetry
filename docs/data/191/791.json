{"author": "文彥博", "period": "宋", "type": "诗", "title": "某伏覩運使金部運判秘丞運同贊善贈長老元師詩一首舉唱三觀圓成叵測精微但深讚歎輒不自揆願繼善聲素昧宗乘頗慙蕪陋", "paragraphs": ["北土久無臨濟嗣，宗風不振至于今。", "方當魏俗依僧寶，須訪堯山禮道林。", "東去懇邀香象駕，西來頓識祖師心。", "紺園變色慈雲庇，蔀屋容光惠日臨。", "理事融通周法界，處時同就聽潮音。", "不分孔老爲三教，欲使瓶盤作一金。", "得度皆欣龜值木，當機盡許芥投針。", "伽佗孤起開晨景，伊字齊脩照溟陰。", "獨愧鈍根非了了，宛同眢井自沉沉。", "願將天鉢清凉水，浄洗昏眸與濁襟。"]}