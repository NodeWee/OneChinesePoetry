{"author": "田況", "period": "宋", "type": "诗", "title": "成都遨樂詩二十一首 二月二日遊江會寶歷寺", "paragraphs": ["昔年張復之來乘寇亂餘。", "三春雖宴賞，四野猶艱虞。", "遂移踏青會，登舟恣遊娛。", "戒備漸解弛，人情悉安舒。", "垂茲五十年，材哲不敢踰。", "愚來再更朔，遽及仲春初。", "綵舵列城隈，畫船滿江隅。", "輕橈下奔瀨，縱輿臨精廬。", "因思賢守事，所作民乃孚。", "慈惠未爲大，大者其忘諸。"]}