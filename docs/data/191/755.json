{"author": "文彥博", "period": "宋", "type": "诗", "title": "熙寧癸丑季冬十有三日某被旨謝雪於濟祠已事與秘書監光祿卿直史館太常少卿屯田郎中祕書丞同遊枋口泛舟沁水至峴石而登岸歷觀巖谷間前賢之題名翌日遊化成寺以車渡沁回入盤谷窮覽山水之嘉處由燕川而歸 化成寺作唐裴相之山墅捨爲寺", "paragraphs": ["昔覽傳心法，知公素學禪。", "今遊化成寺，使我復思賢。", "大捨傾高產，多生結勝緣。", "人琴雖已矣，松菊尚依然。", "寶地侵蒼蘚，巍峰柱碧天。", "撮衣書久失，礱石像猶全。", "境寂遺塵慮，僧閑足晝眠。", "欲歸情戀戀，緩轡出燕川。"]}