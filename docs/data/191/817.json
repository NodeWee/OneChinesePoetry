{"author": "文彥博", "period": "宋", "type": "诗", "title": "余前此二紀保釐西郊與判臺李少師及洛社諸君遊龍門飲伊上有漁者獻鱖魚十數尾因作羹鱠坐客有思鱸之興余後守魏累請休致久而未遂曾爲憶鱖詩寄洛下諸賢今年秋累與諸君飲於東田池上葦間鱠魚炊香稻以佐酒浩然有江湖之趣因作是詩并錄憶鱖詩如左", "paragraphs": ["一罇江上思鱸酒，兩首伊濱憶鱖詩。", "今日東田遂前請，香梗綠蟻鱠紅絲。"]}