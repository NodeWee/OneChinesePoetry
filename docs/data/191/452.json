{"author": "田況", "period": "宋", "type": "诗", "title": "成都遨樂詩二十一首 三月三日登學射山", "paragraphs": ["麗日照芳春，良會重元巳。", "陽濱修祓除，華林程射技。", "所尚或不同，茲俗亦足喜。", "門外盛車徒，山半列鄽市。", "彩堋飛鏑遠，醉席歌聲起。", "回頭望城郭，烟靄相表裏。", "秀色滿郊原，遥景落川涘。", "目倦意猶遠，思餘情未已。", "登高貴能賦，感物暢幽旨。", "宜哉賢大夫，由斯見材美。"]}