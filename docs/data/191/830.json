{"author": "文彥博", "period": "宋", "type": "诗", "title": "余於洛城建春門內循城得池數百畝其池乃唐之藥園因學徐勉作東田引水一支灌其中歲月漸久景物已老喬木脩竹森然四合菱蓮蒲芰于沼于沚結茅構宇務實去華野意山情頗以自適故作是詩", "paragraphs": ["引得清伊一派通，三灣相接勢無窮。", "便成渺渺江湖趣，更有蕭蕭蘆葦風。", "西洛故年爲勝地，東田今日屬衰翁。", "藥園事迹分明在，盡見雲卿舊記中。"]}