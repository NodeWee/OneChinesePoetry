{"author": "盧革", "period": "宋", "type": "诗", "title": "校書朱君示及園居勝概新篇一軸皆有標目輒成長調格詩奉紀清𨅛", "paragraphs": ["姑蘇右浙會，園榭森相望。", "之子脫名鎖，自主無何鄉。", "虛堂布遺經，周孔之文章。", "靜齋播風雅，絃音日洋洋。", "吮毫濯曲溪，泚墨散芳塘。", "抱琴獨登臺，望山閒涉岡。", "釣渚閱游泳，竹路排青蒼。", "亭幽小勺迥，紅白相低昂。", "予此謝病歸，旅吳歲月長。", "常聞君園勝，欲往兩足僵。", "開緘味題咏，恍若披圖詳。", "吾聞玉川子，破屋洛之陽。", "東野廢官守，止坐叢瀨傍。", "豈如吾子樂，遊息藹有方。", "朝廷日清明，百官良弛張。", "子既難其進，論撰亦有光。", "退之謂子厚，窮久道益强。", "文辭燁垂後，將相未可當。", "窮愁乃著書，心志能渾剛。", "倘來奚足卹，令名期自將。"]}