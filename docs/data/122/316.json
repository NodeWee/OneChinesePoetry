{"author": "謝薖", "period": "宋", "type": "诗", "title": "李成德作二筆几以其一見遺云得樣于郄子中家并示長句輙次其韻奉酬", "paragraphs": ["琴不安絃製奇古，可憐不入文房譜。", "鼠鬚龍尾玉蟾蜍，與汝俱成會心侣。", "誰能好事爲品題，端效廣微亡輒補。", "謫仙傳樣桂林家，以暗投人吾竊取。", "我書太俗如墨豬，下慚羅趙何足数。", "蒙公厚貺試臨池，一字不成如畫虎。", "欲報初無青玉案，哦詩况乏驚人語。", "凈鋪滑薄待君來，慎莫踟蹰畏今雨。"]}