{"author": "徐俯", "period": "宋", "type": "诗", "title": "饒守董尚書令畫史繪釋迦出山相及維摩居士使靈山香火之因不斷復惠臘藥數種皆病夫所欲也作此寄之", "paragraphs": ["示病毗耶金粟影，出山五祖金仙相。", "神妙通靈顧虎頭，白蓮香火空諸妄。", "臘中發藥補衰朽，扶杖清風看花柳。", "捷書政用此時來，開顔正爾難忘酒。", "韓門弟子更誰如，即今猶有董安于。", "更有承明兩學士，與公相對白髭鬚。"]}