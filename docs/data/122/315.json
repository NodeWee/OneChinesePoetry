{"author": "謝薖", "period": "宋", "type": "诗", "title": "集庵摩勒園會者十人以它年五君詠山王一時数爲韻得時字", "paragraphs": ["生涯水中萍，漂蕩信所之。", "十年餬其口，不食故園葵。", "思歸同越鳥，長是巢南枝。", "祭竈郭北隅，小屋如雞棲。", "園開十肘地，草木方華滋。", "紅榴媚夕陽，初篁摇輕颸。", "招我賞心舊，於焉持酒巵。", "合離如日月，果有弦望時。", "詩壇失老将，一鼓氣已衰。", "賴我如虎賁，典刑猶在兹。", "相歡且盡醉，莫詠驪駒詩。"]}