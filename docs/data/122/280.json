{"author": "謝薖", "period": "宋", "type": "诗", "title": "歲将除因誦前賢粲字韻詩慨然有感次其韻請彦光同賦蓋予與彦光皆年三十九矣", "paragraphs": ["舂粮適百里，九十居其半。", "駸駸入老境，競起末路嘆。", "在世無他能，聊以滑稽玩。", "所嗟金石交，契闊或星散。", "詩憶西堂語，酒藉南鄰伴。", "共爲終年醉，莫歌何時旦。", "文書謾遮眼，插架復盈案。", "四愁不堪擬，九歌僅能亂。", "發春只数日，故態期類盥。", "寧知性本慵，矧復肉亦緩。", "人猶樂新故，事止仍舊貫。", "酸寒孟生窮，歛退韓子懦。", "惜哉連城珍，不變三日炭。", "玉人可求見，何暇定舍舘。", "退藏亟聞道，飲水知冷暖。", "更當崇明德，不愧三英粲。"]}