{"author": "謝薖", "period": "宋", "type": "诗", "title": "余賦野香亭前木犀花二小詩盛稱此花之妙而江迪彞賦梅花詩以反之往返唱和十數篇二花優劣未决故復長韻示之", "paragraphs": ["君不見杜陵布衾冷如鐡，朝來米盡炊煙絕。", "偶然乘興江上行，無奈被花惱不徹。", "城南陋巷在江侯，讀書蒲團生蟣虱。", "吟成少陵七字詩，酷愛梅花似冰雪。", "竹友道人端可嗤，頷髭如棘手如龜。", "從來口業洗未盡，醉吐狂辭歌木犀。", "賞花自是少年事，出口未覺吾儕癡。", "我今束縛喙三尺，勿與世俗争妍媸。", "空花遍世不礙眼，淡如雲水老禅師。"]}