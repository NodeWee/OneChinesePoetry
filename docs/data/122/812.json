{"author": "李彭", "period": "宋", "type": "诗", "title": "發故篋獲端石蟾蜍研形模極小蓋予幼小時几案間物對之肅然如與故人相遇感而賦詩", "paragraphs": ["誰從浴日淵，得此赬虬卵。", "雕鐫勞哲匠，皤腹目仍睅。", "良非銅雀渴，頗覺鳳咮短。", "憶昔少年日，濡毫輒塗竄。", "蒼苔時覓句，賦雪起爲亂。", "麟經析凡例，羲易明象彖。", "冉冉桑榆交，忽忽顔鬂换。", "發囊逢故人，清夢聊爲唤。", "李膺交北海，中郎識元歎。", "當時臨所遇，與我意俱滿。", "翻思辭學官，噉月復不淺。", "起予剛直胸，往往期并案。", "願同戀棧馬，作我郊園伴。", "新詩真類俳，破睡資一粲。"]}