{"author": "謝薖", "period": "宋", "type": "诗", "title": "許巨源送笋", "paragraphs": ["君家遶屋青琅玕，驚雷裂地千兵攅。", "入山長鑱不汝赦，日獲玉版登君盤。", "有餘鼠壤幸分似，憐我羮稀筯易寬。", "厨人取給晝餔膳，頓使齒頬生甘寒。", "韭葅薤苗豈復数，{炙火=肉}美似覺無貛貛。", "嘗聞幽士愛風竹，忍嘬其子吾何觀。", "願君養成四時葉，他時犯雪同君看。"]}