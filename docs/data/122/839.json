{"author": "李彭", "period": "宋", "type": "诗", "title": "遊廬山懷叔粲季敵兼憶小子氓等次謝康樂寄惠連韻", "paragraphs": ["諸峰靄遐矚，上與箕斗近。", "西風吹人衣，蕭然無畦畛。", "煙霞入詩句，欲吐初未忍。", "但恨數往來，幽栖愧真隱。", "真隱如虚舟，渺渺姑乘流。", "何須長卿慢，暮年稱倦游。", "鐘鳴起菌閣，天上隱瓊樓。", "焉能誘松桂，曠懷且少留。", "少留平生歡，看雲復長歎。", "芝蘭念羯末，繭栗惟雍端。", "倚松聊停策，意遠縈層巒。", "風駛烟尚積，雨歇雲猶攅。", "攅雲本無心，孤猿響山陰。", "俯瞰白鹿洞，仰窺紫霄岑。", "何時攜諸少，清盟可重尋。", "仲子日邊去，歸鴉聞暮音。"]}