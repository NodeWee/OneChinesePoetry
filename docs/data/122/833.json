{"author": "李彭", "period": "宋", "type": "诗", "title": "從弟用前韻作人日詩見寄復和以贈之", "paragraphs": ["涉七日爲人，眷言空復愁。", "既念襧處士，骨驚鸚鵡洲。", "更憐劉太孫，擇鄉得温柔。", "二兒千金軀，輕生隨轉流。", "樽中有歡伯，一笑爲爾謀。", "白髪生如寄，時駛不可留。", "我有騰化術，長袂挹浮丘。", "若言可持餉，定免二子羞。", "煩君一來過，春色著汀鷗。"]}