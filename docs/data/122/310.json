{"author": "謝薖", "period": "宋", "type": "诗", "title": "送邑尉朱登仕告老歸華亭用玉局老仙寄王慶源韻", "paragraphs": ["君不能黄冠還鄉乞鑑湖，又不能拏舟送米煩胡奴。", "白頭真負平生志，妙年毫端敵萬夫。", "向來惡少虎負嵎，職當疾走編其鬚。", "袴鞾不是老者事，腰間羽箭吾初無。", "揮盃勸影古寺底，日有野老争携壺。", "頗遭官長勸歸歟，婦能右擯兒左扶。", "但令妻病足鹿脯，何憂兒寒止熨襦。", "蓴絲作羮塩未下，鱸鱠切玉秋不癯。", "華亭自昔託鶴唳，蕙帳後夜聞猿呼。", "不羡人間冶容子，團圓十五正當壚。"]}