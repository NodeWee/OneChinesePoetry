{"author": "李彭", "period": "宋", "type": "诗", "title": "余與劉壯輿先大父屯田父秘丞爲契家壯輿又與予厚不數年皆下世今過其故居", "paragraphs": ["劉郎平昔居，門巷草芊芊。", "念我眼中人，骨驚淚潺湲。", "中允實高蹈，倦遊自丁年。", "問舍得匡廬，卜宅如澗瀍。", "懸車著屋山，騎牛弄寒泉。", "秘書極精銳，筆下走百川。", "口戈擊姦佞，直聲寰宇喧。", "諸郎排候鴈，一一落雲天。", "獨餘漫郎叟，高名星斗聮。", "辟書日夜催，援毫錄羣仙。", "幾負喪明責，掛冠遂言旋。", "中河忽墜月，半岳遽摧巔。", "孤嫠俱幽憤，一仆無復痊。", "傳家惟蔡琰，擇壻得鮑宣。", "驅車官殊方，衡宇頽荒阡。", "壞壁蝸篆滿，小窗蛛網懸。", "翠藹遠山暝，蒼苔修竹連。", "往時所憩樹，相與聽鳴蟬。", "忽逢持斧翁，葆鬢青行纒。", "採薪收斜日，伐竹破疏煙。", "沉痛迫中腸，裴回不能前。", "高明鬼得瞰，豈弟神所捐。", "微吟復凄斷，暮角西風傳。"]}