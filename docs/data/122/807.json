{"author": "李彭", "period": "宋", "type": "诗", "title": "有慶上人數以詩見贈慶始學詩於祖可爾來擺脱故步進而不已未可量也作短句以報之", "paragraphs": ["晝公無恙時，句吐春空雲。", "筆端斂萬壑，中聞清夜猿。", "門生霑賸馥，派别自淵源。", "深嶺蘿月妙，縱觀嵐氣昏。", "時蒙一顧重，騰驤空馬羣。", "大師於越秀，幽氣如芳蓀。", "玉笈發金籥，闊步登詞門。", "脱略塵外躅，摩霄鬱飛翻。", "豈惟足風露，定復多皇墳。", "昨枉招隱句，深靚麗且温。", "挽我誘松桂，要移北山文。", "諸郎短兵接，此事獨策勲。", "慚非鍾嶸評，更休知音論。"]}