{"author": "李彭", "period": "宋", "type": "诗", "title": "元亮詩次玉局翁過二李故居韻賞僕作草堂于故園同賦一章", "paragraphs": ["兄家咸陽公，餘澤被巖麓。", "怪底多珪璋，藍田自生玉。", "我獨出衰緒，嗜酒仍愛竹。", "晝眠殷晴雷，看雲腰不束。", "作堂延野色，風吹草心綠。", "情間飛鳥親，相呼暝投宿。", "往往遼東鶴，來栖手栽木。", "心期得幽子，浩歌去邊幅。", "抱甕同灌畦，牽蘿來補屋。", "修文不無人，付渠調玉燭。"]}