{"author": "謝薖", "period": "宋", "type": "诗", "title": "成德不面逾月僕以病暑未能出謁輙和所寄藁字韻詩奉寄兼柬子中", "paragraphs": ["門前蓬藋無人埽，客去墻陰藜莧老。", "我家城北君城南，相憶何其挂懷抱。", "不聞叔寶方外談，澄也何因令絕倒。", "知君不作避暑飲，閉門亦深荒徑草。", "鉤章棘句日吟哦，玉軸牙籤時探討。", "邇來聞草鹿脯帖，盛湘十日虛蘋藻。", "掺掺丸藥恐不免，俗客縱譏何足道。", "恨我猶嫌褦襶嘲，不敢熱行唯夢到。", "君收奇功翰墨林，筆陣可埽龍駒島。", "願言不學司馬公，萬事逢人盡稱好。", "我詩燕石初不如，浪欲珍爲夜光寶。", "殘暑促装行造請，曉來凉氣迎秋早。", "定邀鄰舍廣文公，同聽誦詩傾腹藁。"]}