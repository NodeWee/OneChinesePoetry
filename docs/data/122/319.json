{"author": "謝薖", "period": "宋", "type": "诗", "title": "朱端甫以畫牛一紙遺李成德成德以示予爲賦長韻", "paragraphs": ["畫牛蹄角四十八，楮生塵昏僅可閱。", "頭頭露地各逍遥，不愁牽車喘見月。", "舐筆和墨誰氏子，定自道人非畫史。", "把鼻牽回得真牧，信手摹成妙如此。", "朱公自成老斵輪，不惜是牛持贈君。", "願君成誦石鞏語，更将此畫同參取。"]}