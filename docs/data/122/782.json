{"author": "李彭", "period": "宋", "type": "诗", "title": "里儒程君窮居教弟子員喜雨作詩見貽次韻謝之", "paragraphs": ["柴門臨江皋，炎蒸頗云極。", "金稚無壯心，火老有驕色。", "慈雲辦甘雨，電掃不容隙。", "勞生天邊月，躔次飽更歷。", "緬懷程夫子，熱客難造席。", "涵濡被童蒙，肥瘠各有適。", "瓌材構露寒，揮斤由匠石。", "不邀里閭敬，人自觀至德。", "鄙夫極荒蕪，何能臻壼域。", "弱齡再皷衰，櫜弓避勍敵。", "蕭然専一丘，非關與塵隔。", "董生悲不遇，而我異休戚。", "高林收晚靄，歸鳥俱斂翼。", "詩成獨微吟，長懷矯雲翮。"]}