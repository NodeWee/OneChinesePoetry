{"author": "皎然", "period": "唐", "type": "诗", "title": "奉陪鄭使君諤遊太湖至洞庭山登上真觀却望湖水", "paragraphs": ["郡齋得無事，放舟下南湖。", "湖中見仙邸，果與心賞俱。", "不遠風物變，忽如寰宇殊。", "背雲視層崖，別是登蓬壺。", "突兀盤水府，參差沓天衢。", "迴瞻平蕪盡，洪流豁中區。", "氣吞江山勢，色淨氛靄無。", "靈長習水德，勝勢當地樞。", "朝宗動歸心，萬里思鴻途。"]}