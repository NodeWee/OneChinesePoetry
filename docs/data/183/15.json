{"author": "廖匡圖", "period": "唐", "type": "诗", "title": "寄黃損", "paragraphs": ["莊周指我悟榮生，買得衡山十里青。", "却許野禽棲竹徑，不教凡客扣柴扃。", "橫琴獨坐泉圍石，倚棹長吟月滿汀。", "珍重零陵舊知己，菱花時把照星星。", "（周本淳校點本《詩話總龜》卷二八引《雅言系述》。", "《南嶽總勝集》卷中「兜率寺」條引「買得衡州十里青」一句，謂廖處士作。", "）。"]}