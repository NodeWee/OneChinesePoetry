{"author": "貫休", "period": "唐", "type": "诗", "title": "甘雨應祈", "paragraphs": ["春雨偶愆期，草木亦未覺。", "君侯不遑處，退食或閉閣。", "東海浪滔滔，西江波漠漠。", "得不願身爲大虬，金其角，玉其甲。", "一吸再喢，雲平霧匝。", "華暢九有，清傾六合。", "使不蘇者蘇，不足者足。", "情通上玄，如膏綿綿。", "有叟有叟，鼓腹歌於道邊。", "歌曰：麥苗芃芃兮鶬鶊飛，日出而作兮日入歸，如彼草木兮雨露肥。", "古人三樂兮，我樂多之。", "天之成兮，地之平兮。", "柘系黃兮，瓠葉青兮。", "乳女啼兮，蒸黍馨兮。", "炙背捫虱兮，復何經營兮。"]}