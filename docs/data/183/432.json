{"author": "皎然", "period": "唐", "type": "诗", "title": "觀李中丞洪二美人唱歌軋箏歌", "paragraphs": ["君家雙美姬，善歌工箏人莫知。", "軋用蜀竹弦楚絲，清哇宛轉聲相隨。", "夜靜酒闌佳月前，高張水引何淵淵。", "美人矜名曲不誤，蹙響時時如迸泉。", "趙琴素所[嘉]，齊謳世稱絕。", "箏歌一動凡音輟，凝弦且莫停金罍。", "淫聲已闋雅聲來，遊魚噞喁鶴裴回，主人高情始爲開。", "高情放浪出常格，偶世有名道無跡。", "勳業先登上將科，文章已冠諸人籍。", "每笑石崇無道情，輕身重色禍亦成。", "君有佳人當禪伴，於中不廢學無生。", "愛君天然性寡欲，家貧祿薄常知足。", "謫官無慍如古人，交道忘言比前躅。", "不意全家萬里來，湖中再見春山綠。", "吳興公舍幽且閑，何妨寄隱在其間。", "時議名齊謝太傅，更看攜妓似東山。"]}