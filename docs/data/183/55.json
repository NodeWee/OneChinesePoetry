{"author": "文偃", "period": "唐", "type": "诗", "title": "宗脉頌", "paragraphs": ["如來一大事，出現於世間。", "五千方便教，流傳幾百年。", "四十九年說，未曾忤出言。", "如來滅度後，付囑迦葉邊。", "西天二十八，祖佛印相傳。", "達摩觀東土，五葉氣相連。", "九年來面壁，唯有喫茶言。", "二祖爲上首，達摩廻西天。", "六祖曹溪住，衣鉢後不傳。", "派分三五六，各各達真源。", "七八心忙亂，空花墜目前。", "苦哉●眼士，認得止啼錢。", "外道多毀謗，弟子得生天。", "昔在靈山上，今日獲安然。", "六門俱休歇，無心處處閑。", "如有玄中客，但除入我山。", "一味醍醐藥，萬病悉皆安。", "因緣契會者，無心便安禪。", "（以上十三首均見《祖堂集》卷十一）。"]}