{"author": "道尋", "period": "唐", "type": "诗", "title": "偏參三昧歌", "paragraphs": ["天崖海角參知識，徧恣惠我全提力。", "師乃呵余退步追，省躬廓爾從茲息。", "覩諸方，垂帶直，善財得處難藏匿。", "棒頭喝下露幽奇，縱去奪來看殊特。", "趙州關，雪嶺陟，築廅峰前驗虛實。", "據證靈由闢萬機，揮祖刃，開三域，卷舒重重孰西委？休呈識意謾猜揣，納子攢眉碧眼咦。", "黃河倒逆崑崙觜。", "溈山牛，道吾唱，馬師奮迅呈圓相。", "執水投針作後規，把鏡持幡看先匠。", "廣陵歌，誰繼唱？擬續宮商調難況。", "石人慍色下鞭撾，水馬奔嘶梵天上。", "麗水金，蘭田玉，祝融峰攢湘浪蹙。", "滿月澄溪松韻清，雲縱龍騰好觀矚。", "（見《景德傳燈錄》卷三十）。"]}