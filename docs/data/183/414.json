{"author": "皎然", "period": "唐", "type": "诗", "title": "奉應顏尚書真卿觀玄真子置酒張樂舞破陣畫洞庭三山歌", "paragraphs": ["道流迹異人共驚，寄向畫中觀道情。", "如何萬象自心出，而心澹然無所營。", "手援毫，足蹈節，披縑灑墨稱麗絕。", "石文亂點急管催，雲態徐揮慢歌發。", "樂縱酒酣狂更好，攢峰若雨縱橫埽。", "尺波澶漫意無涯，片嶺崚嶒勢將倒。", "盻睞方知造境難，象忘神遇非筆端。", "昨日幽奇湖上見，今朝舒卷手中看。", "興餘輕拂遠天色，曾向峰東海邊識。", "秋空暮景颯颯容，翻疑是真畫不得。", "顏公素高山水意，常恨三山不可至。", "賞君狂畫忘遠遊，不出軒墀坐蒼翠。"]}