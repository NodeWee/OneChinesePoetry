{"author": "皎然", "period": "唐", "type": "诗", "title": "奉和崔中丞使君論李侍御萼登爛柯山宿石橋寺効小謝體", "paragraphs": ["常愛謝公郡，幽期願相從。", "果迴青驄臆，共躡玄仙踪。", "靈境若髣髴，爛柯思再逢。", "飛梁丹霞接，古局蒼苔封。", "往想冥昧理，誰親冰雪容。", "蕙樓聳空界，蓮宇開中峰。", "昔化沖虛鶴，今藏護法龍。", "雲窺香樹沓，月見色天重。", "永夜寄岑寂，清言滌心胸。", "盛遊千年後，書在巖中松。"]}