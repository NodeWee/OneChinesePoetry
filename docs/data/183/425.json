{"author": "皎然", "period": "唐", "type": "诗", "title": "奉同顏使君真卿清風樓賦得洞庭歌送吳鍊師歸林屋洞", "paragraphs": ["名山洞府到金庭，三十六洞稱最靈。", "不有古仙啓其秘，今日安知靈寶經。", "中山鍊師栖白雲，道成仙秩號元君。", "三千甲子朝玉帝，世上如今名始聞。", "吐納青牙養肌髮，花冠玉舃何高潔。", "不聞天上來謫仙，自是人間授真訣。", "吳興太守道家流，仙師遠放清風樓。", "應將內景還飛去，且從分風當此留。", "湖之山兮樓上見，山冥冥兮水悠悠。", "世人不到君自到，縹緲仙都誰與儔。", "黃鶴孤雲天上物，物外飄然自天匹。", "一別千年未可期，仙家不數人間日。"]}