{"author": "貫休", "period": "唐", "type": "诗", "title": "送盧舍人三首 三", "paragraphs": ["三曰：君不見釋梵諸天壽億垓，天上人間去復來。", "君又不見紫金爲輪一千幅，寶洲□四皆臣伏。", "輪王釋梵作何因，祗是弘隆大乘福。", "自古皇王與賢哲，頂敬心師刻金玉。", "報通三世釋迦言，莫將梁武爲題目。", "君不見近代韋裴蔣與蕭，文房書府師百僚。", "代天理物映千古，布髮掩泥非一朝。", "大哉釋梵輪王璞，已矣何人繼先覺。", "行行珍重寄斯言，斯言不是尋常曲。"]}