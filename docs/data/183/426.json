{"author": "皎然", "period": "唐", "type": "诗", "title": "戛銅椀爲龍吟歌", "paragraphs": ["逸僧戛椀爲龍吟，世上未曾聞此音。", "一從太尉房公賞，遂使秦人傳至今。", "初戛徐徐聲漸顯，樂音不管何人[辨]。", "似出龍泉萬丈底，乍怪聲來近而遠。", "未必全繇戛者功，真生虛無非椀中。", "寥亮掩清笛，縈迴凌細風。", "遙聞不斷在煙杪，萬籟無聲天境空。", "乍向天台宿華頂，秋宵一吟更清迥。", "能令聽者易常性，憂人忘憂躁人靜。", "今日鏗鍠江上聞，蛟螭奔飛如得羣。", "聲過陰嶺恐成雨，響駐晴天將起雲。", "坐來吟盡空江碧，却尋向者聽無迹。", "人生萬事將此同，暮賤朝榮動還寂。"]}