{"author": "鄭谷", "period": "唐", "type": "诗", "title": "故許昌薛尚書能嘗爲都官郎中後數歲故建州李員外頻自憲府內彈拜都官員外八座外郎皆一時騷雅宗師則都官之曹振盛於此予早年請益實受深知今忝此官復是正秩豈唯俯慰孤宦何以仰繼前賢榮惕在衷遂賦自賀", "paragraphs": ["都官雖未是名郎，踐歷曾聞薛許昌。", "復有李公陪雅躅，豈宜鄭子忝餘光。", "榮爲後進趨蘭署，喜拂前題在粉牆。", "他日節旄如可繼，不嫌曹冷在中行。"]}