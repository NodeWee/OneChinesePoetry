{"author": "鄭谷", "period": "唐", "type": "诗", "title": "前寄左省張起居一百言尋蒙唱酬見譽過實却用舊韻重荅", "paragraphs": ["減瘦經多難，憂傷集晚年。", "吟高風過樹，坐久夜涼天。", "旅退慙隨衆，孤飛怯向前。", "釣朋蓑叟在，藥術衲僧傳。", "鬢禿趨榮路，腸焦鄙盜泉。", "品徒誠有隔，推唱意何堅。", "寒地殊知感，秋燈耿不眠。", "從來甘默爾，自此倍怡然。", "蘭爲官須握，蒲因學更編。", "預愁搖落後，子美笑無氈。"]}