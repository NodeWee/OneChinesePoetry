{"author": "鄭谷", "period": "唐", "type": "诗", "title": "右省補闕張茂樞同在諫垣鄰居光德迭和篇什未嘗間時忽見貽謂谷將來履歷必在文昌當與何水部宋考功爲儔谷雖賦於風雅實用兢惶因抒酬寄", "paragraphs": ["何宋清名動粉闈，不才今日偶陳詩。", "考功豈敢聞題品，水部猶須繫挈維。", "積雪巷深酬唱夜，落花牆隔笑言時。", "紫垣名士推揚切，爲話心孤倍感知。"]}