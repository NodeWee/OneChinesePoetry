{"author": "鄭谷", "period": "唐", "type": "诗", "title": "故少師從翁隱巖別墅亂後榛蕪感舊愴懷遂有追紀", "paragraphs": ["風騷爲主人，凡俗仰清塵。", "密行稱閨閫，明誠動搢紳。", "周旋居顯重，內外掌絲綸。", "妙主蓬壺籍，忠爲社稷臣。", "大儀牆仞峻，東轄紀綱新。", "聞善常開口，推公豈爲身。", "立朝鳴珮重，歸宅典衣貧。", "半醉看花晚，中餐煮菜春。", "晴臺隨鹿上，幽墅結僧鄰。", "理論知清越，生徒得李頻。", "藥香沾筆硯，竹色染衣巾。", "寄鶴眠雲叟，騎驢入室賓。", "近將姚監比，僻與段卿親。", "葉積池邊路，茶遲雪後薪。", "所難留著述，誰不秉陶鈞。", "喪亂時多變，追思事已陳。", "浮華重發作，雅正甚湮淪。", "宗從今何在，依棲素有因。", "七松無影響，雙淚益悲辛。", "猶喜于門秀，年來屈復伸。"]}