{"author": "陸游", "period": "宋", "type": "诗", "title": "北窗", "paragraphs": ["晏嬰長不滿五尺，淳于飲能至一石。", "老無功名未足嘆，滑稽玩世亦非昔。", "當年交友傾一時，誰料蓬門今寂寂。", "陳山李石千載士，早死當爲天下惜。", "斯文顯晦端有命，道悠運促非人力。", "我今稽山一老農，百歲不死知何益。", "後生可畏要有人，誰能隠若一敵國。", "狂言勿發心自驚，歸卧北窗還默默。"]}