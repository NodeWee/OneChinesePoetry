{"author": "陸游", "period": "宋", "type": "诗", "title": "法雲寺", "paragraphs": ["勾踐舊國古會稽，南山擁郭分東西。", "城門大路引繩直，西走百里皆平堤。", "客行欲曉到梅市，喔喔尚聽城中鷄。", "法雲古寺臨大澤，風皺百頃青玻璃。", "迎來送往此其地，素壁時見前人題。", "乖離會合浩莫計，歷觀名氏空含凄。", "山僧慣見爲客嘆，榮悴從來如夜旦。", "明年吾樓插天半，世事君須倚闌看。"]}