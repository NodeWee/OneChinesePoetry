{"author": "陸游", "period": "宋", "type": "诗", "title": "短歌行", "paragraphs": ["富貴得意如登天，自計一跌理不全。", "晝食忘味夜費眠，渠過一日如一年。", "春蠶得衣耕得食，農功初成各休息。", "賣酒壚邊紛鼓笛，我過一年如一日。", "二者求兼勢安可，與我周旋寧作我。", "春城桃李豈不妍，雪澗未妨松磊砢。", "人生禍福難遽論，廟犧烏得爲孤豚。", "君不見獵徒父子牽黄犬，歲歲秋風下蔡門。"]}