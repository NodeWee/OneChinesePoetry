{"author": "范成大", "period": "宋", "type": "诗", "title": "次韻唐子光教授河豚", "paragraphs": ["世間尤物美惡并，江鄉未用誇吳羹。", "清宮洞房寒熱媒，深山大澤龍蛇生。", "胡夷信美胎殺氣，不奈吳兒苦知味。", "楊花欲動荻芽肥，汙手死心搖食指。", "食魚要是□黄粱，古來不必須河魴。", "君看嗔腹似渾脫，寧肯滑甘隨芥薑。", "先生法語峻立壁，譏評不使一錢直。", "膨亨從此迹如掃，坐令梅老詩無力。", "懸知仙骨有青冥，風香久已滌羶腥。", "大笑日華解毒法，何如肘後餐霞經。"]}