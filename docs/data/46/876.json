{"author": "陸游", "period": "宋", "type": "诗", "title": "韓幹馬圖", "paragraphs": ["唐人畫馬如相馬，□□不在驪與黄。", "天機入神即揮灑，氣脫毫素先騰驤。", "昔年曾畫穆王游八極，八龍之駿雲五色。", "後來又寫越影超光脫丹碧，後來又寫漢武窮渥洼。", "復見神駒來漢家，勢走滅沒開風沙。", "壯哉此馬健且雄，玉花徧身雲滿鬉。", "首如渴烏眼如電，皎如疋練橫晴空。", "使之陷陣當破敵，萬馬不敢先秋風。", "如何解鞍脫其馽，縱爾俶儻如游龍。", "君不見四海罷征戰，九夷盡梯航。", "方將却爾宛水之西，歸爾華山之陽。", "幸逢韓供奉寫爾神，杜拾遺歌爾良。", "贈爾支道林，愛爾神駿懸高堂。"]}