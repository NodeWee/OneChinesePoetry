{"author": "陸游", "period": "宋", "type": "诗", "title": "宋都曹屢寄詩且督和答作此示之", "paragraphs": ["古詩三千篇，刪取財十一。", "每讀先再拜，若聽清廟瑟。", "詩降爲楚騷，猶足中六律。", "天未喪斯文，杜老乃獨出。", "陵遲至元白，固已可憤疾。", "及觀晚唐作，令人欲焚筆。", "此風近復熾，隙穴始難窒。", "淫哇解移人，往往喪妙質。", "苦言告學者，切勿爲所怵。", "杭川必至海，爲道當擇術。"]}