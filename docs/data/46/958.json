{"author": "范成大", "period": "宋", "type": "诗", "title": "秦淮", "paragraphs": ["祖龍驅羣龍，疏此萬丈溝。", "雨工戀故棲，十步九回頭。", "至今秦淮曲，蜿若春蛇遊。", "舟師厭回互，歎息倚柂樓。", "維昔東巡初，八極圍寸眸。", "天端有佳氣，鬰鬰東南浮。", "卜云當興王，在後五百秋。", "叱咤召六丁，慘淡風雲愁。", "鑿渠斷地脈，自謂神與謀。", "乾坤有端倪，已露不可收。", "大帝開吳天，定鼎臨江陬。", "融融秣陵日，始照十二斿。", "經營暨六代，茲地稱神州。", "乃知歷數定，昧者徒私憂。", "茲事故老傳，未知信然不。", "姑置勿重陳，作詩歎遲留。"]}