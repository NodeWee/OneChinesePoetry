{"author": "陸游", "period": "宋", "type": "诗", "title": "排悶", "paragraphs": ["造物冥冥中，與我無一面。", "不知獲罪由，動輒被訶譴。", "又若哀其愚，救以藥瞑眩。", "我亦揣此心，安受不敢怨。", "中間戍蜀漢，十載困郵傳。", "騎壒蒙隴干，陣雲暗秦甸。", "賫糧雜沙墋，掬水以三咽。", "傳烽東駱谷，倏忽若流電。", "歸吳獲小休，餘喘僅一綫。", "意言在故鄉，終勝客異縣。", "夫何命大謬，魔事每交戰。", "友讎同一波，平地肆蹈踐。", "么然性命微，日畏讒口煽。", "舊書不暇視，鼠迹上几硯。", "負疴不即死，遂作諸老殿。", "却觀所更歷，殆是金百鍊。", "人誰不愛身，悔作青紫楦。", "短筇入空翠，小艇破江練。", "漁歌隔浦聞，績火傍林見。", "苦貧雖至骨，未肯受客唁。", "君看投林猿，終異巢幕燕。", "有山皆可耕，焉往失貧賤。"]}