{"author": "吳儆", "period": "宋", "type": "诗", "title": "子吳子某既結茆竹洲以娛親復于居之前沼爲亭以朝爽名之蓋亭西面於晨興看山爲宜", "paragraphs": ["抱甕自灌園，勝遊貴人門。", "有口自酌酒，勝與俗人言。", "園中多蔓草，晨夕費鋤芟。", "遇夜或風雨，安得久盤旋。", "村酒不常有，有亦多苦酸。", "而况醉中語，繆誤人所嫌。", "不如飽喫飯，清風北窗眠。", "眠多則無覺，夢境仍多端。", "惟有古斷簡，言行皆聖賢。", "讀之未竟篇，眵昏如夢間。", "讀竟亦何爲，聚訟徒喧煩。", "厭煩以靜勝，又類枯木禪。", "揠苗不耘苗，亡羊兩茫然。", "何如池上亭，虛曠可看山。", "山色日夕佳，晨興夜氣還。", "宴坐日過午，清陰猶未遷。", "西山倦拄頰，南山興悠然。", "晚山雖好不遮日，誰能觸熱望長安。"]}