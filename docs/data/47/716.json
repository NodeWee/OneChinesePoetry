{"author": "姜特立", "period": "宋", "type": "诗", "title": "辛亥夏余將廣舊廬偶讀欒城李方叔新宅詩篇是時子由方治第有余年七十無住著屋成可作十年客之句感而賦之", "paragraphs": ["潁濱七十無住著，我室初成四十七。", "前賢蚤達尚如斯，我已多公五千日。", "屋成作客可十年，此老八十終斯言。", "我今追公尚一紀，來日盈縮猶茫然。", "製衣起屋俱犯戒，無屋無衣兩爲大。", "世間萬事且隨緣，運海巢枝俱一快。"]}