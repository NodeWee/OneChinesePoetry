{"author": "姜特立", "period": "宋", "type": "诗", "title": "右寄此詩後忽得簡云兒曹亦寄五言用韵皆同殆一段佳話遂再賦長句", "paragraphs": ["天性固自同，學問亦有源。", "胡爲兩章句，韵韵皆蟬聯。", "有如五音作，琴瑟隨宮懸。", "排比不亂行，又似貫珠然。", "竊意予父子，與公有世緣。", "精神所交感，默契難言詮。", "書來亟報我，故事前無傳。", "欲將此段奇，竟入佳話編。", "况復惠新句，律呂遞相宣。"]}