{"author": "吳儆", "period": "宋", "type": "诗", "title": "汪叔耕見訪不數日別去惡語爲贈兼簡子用子美二友", "paragraphs": ["負釁得老窮，掃軌事幽屏。", "跫然羅雀門，有客頎而整。", "悲歡十年別，樽酒清夜永。", "妙句時驚人，盈軸肯傾廩。", "三日語未休，霜寒夢歸省。", "臨流分別袂，波光照孤影。", "重念吾故人，雪屋清燈冷。", "劉子抱遺經，深井汲修綆。", "曹子中庸學，天理窮性命。", "老驥鼓不作，搴旗望公等。", "天晴風日佳，何時過鼪徑。", "石鼎燃豆萁，冰葅煮湯餠。"]}