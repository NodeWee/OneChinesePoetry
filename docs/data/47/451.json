{"author": "樂備", "period": "宋", "type": "诗", "title": "某屬聞少伊廣文歸別墅將挂其冠然乎富貴恐不免耳欲謁未能因成古詩奉迓某無策可去斷章不忘健羨也", "paragraphs": ["明光宮高麗鳷鵲，三聲朝雞報宮鑰。", "車如流水馬如龍，門外斗量無處著。", "歸來日晏僕亦痡，豪芒飽暖歸妻孥。", "豈無道德絢爛者，意作霖雨言爲謨。", "何人著眼高蓬蓽，彊仕之年髮如漆。", "便抽手版挂衣冠，把住窮愁甘似蜜。", "人言進退誠兩塗，退者真智進者愚。", "要當程力之所底，未省逸路排輕車。", "馬侯制行如圭璧，五色文章發金石。", "不知持此將安之，天下寶當天下惜。", "秋郊凉入菰蒲間，新詩落筆不作難。", "應憐俗駕難回者，更費移文過北山。"]}