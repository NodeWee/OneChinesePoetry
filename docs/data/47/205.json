{"author": "洪邁", "period": "宋", "type": "诗", "title": "庚戌正月十四日同友人丁晉年王蔚之謁普照塔", "paragraphs": ["孤塔騖霄漢，晴影金碧眩。", "重來得寓目，歸枕尾殘汴。", "緬懷何姓人，哀禱傾淮甸。", "是身如皎月，有水著處現。", "彈指遍大千，何止數鄉縣。", "惟應因緣地，聊爾共流轉。", "顛危悔勒馬，善涉悟覓扇。", "君看悔與悟，只在一轉盼。", "至人獨何心，示此禍福變。", "當知夙緣定，莫作邪道見。", "哀哉衆生愚，積惡稔天譴。", "云何一朝急，頼此香火薦。", "我來適燈夕，寶蠟明邃殿。", "還揩客眼塵，重睹浮屠面。", "朝來塔上鈴，告我風色便。", "平淮一回首，岸容失葱蒨。"]}