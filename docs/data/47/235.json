{"author": "洪邁", "period": "宋", "type": "诗", "title": "考亭陳國器以家釀餉吾友人卓民表民表以飲予香味色皆清絕不可名狀因爲製名曰武夷仙露仍賦一首", "paragraphs": ["二年飲水閩中村，忽見玉醴傾蠻尊。", "涓涓醍醐灌熱腦，耿耿沆瀣明朝暾。", "旱塵久漲塵市暗，渴夢欲挽江湖吞。", "何人遠致雙鯉信，知我來扣羅雀門。", "不須邀月已清絕，尚恐熨齒當微溫。", "要從華池吸真液，豈獨玄鬢薅愁根。", "微茫已識投轄客，娬眉似返當壚魂。", "奇功誰續伯倫頌，妙意要與淵明論。", "胸中我自有涇渭，筆下君已傾崑崙。", "詩成寄與約他日，飲君與我空瓶盆。"]}