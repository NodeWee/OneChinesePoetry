{"author": "姜特立", "period": "宋", "type": "诗", "title": "古風送鄭路鈐", "paragraphs": ["故人訪我雙溪邊，袖中明月五筰連。", "一笑傾倒秋風前，復憶鷺序同聯翩。", "君今半老我皤然，功名富貴空中烟。", "南柯蟻穴醯雞天，鶴長鳬短誰虧全。", "我今日月箭脫弦，夜行不止真可憐。", "不如歸釣清泠淵，日高未起醉即眠。", "心和氣定養壽年，世間萬事姑隨緣。", "交情儻或未棄捐，不妨時寄相思篇。"]}