{"author": "姜特立", "period": "宋", "type": "诗", "title": "王俊卿所居甚隘而看山亭依浮圖之址卓然孤起誠偉觀也", "paragraphs": ["吾憐廛市人，偪仄烟火隘。", "六月圍炎蒸，引吭思大噫。", "誰知蜂螘聚，却躡鯨鼇背。", "近山羅前簷，遠岫落天外。", "浮圖卓孤標，如大舶航海。", "蓬萊與方丈，便覺咫尺在。", "酒酣揮八極，醉眼聊一快。", "更須約安期，萬里弄澎湃。"]}