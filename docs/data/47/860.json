{"author": "姜特立", "period": "宋", "type": "诗", "title": "歲在紹熙甲寅浙東西大旱旁連江淮至秋暴雨水發天目漂民廬浸禾稼而蘇常大歉小人趨利爭運衢婺穀粟順流而下日夜不止又去冬歲暮多雨連綿至春半未有晴意人情憂悶聊書數語以備采謠者至辭之工拙固所不計也乙卯仲春作", "paragraphs": ["去年數州旱，秋雨漂民廬。", "今年復春霖，赤子憂爲魚。", "不見日月旋，但見霰雪俱。", "處者絕營爲，出者困泥塗。", "近山不可樵，平地不得鉏。", "有壤莫糞田，有火莫燒畬。", "花木淡慘慘，麥苗冷踈踈。", "張王階下苔，寒酸井邊蔬。", "上天胡不仁，蒼生一何辜。", "傳聞常潤間，流殍滿路衢。", "鄞江禍尤酷，越山復何如。", "米鄉已無積，山郡豈有餘。", "小人急眼前，負販日夜趨。", "只知利一己，豈暇卹里閭。", "屈指至秋成，未可保無虞。", "堯湯備先具，庶冀收桑榆。"]}