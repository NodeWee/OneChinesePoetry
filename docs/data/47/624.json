{"author": "姜特立", "period": "宋", "type": "诗", "title": "潘德久永嘉佳士也聞其能詩久矣而不我過僕一日以小詩挑之遂携古風見訪次韵奉答", "paragraphs": ["聞名渴見面，未合長相思。", "紛紛數來人，誰契此心期。", "識公恨不早，委刺方嫌遲。", "正欲我輩人，共此一段奇。", "良賈雖深藏，有寶人得知。", "被褐既懷玉，脫囊可無錐。", "聊將一縷麻，換此五色絲。", "曲意相假借，仁衷恕嘲嗤。", "子懷諒已伸，我慚亦自貽。", "此道久凋喪，相從當在茲。"]}