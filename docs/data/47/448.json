{"author": "樂備", "period": "宋", "type": "诗", "title": "比同彥平謁希顔千里昆仲千里留醉短項翁彥平有作鄙拙者亦不能已勉强亂道幸笑覽", "paragraphs": ["君不見便腹邊先生，齁齁晝眠貯五經。", "又不見長頭賈都尉，喋喋問字聒人耳。", "兩人挾策煩天機，俱忘其羊乃其理。", "不如此翁不知書，肩高頤隠形侏儒。", "胸中無物祇嗜酒，酒至輒盡甯留餘。", "有時花帽賓客前，清辯傾倒如流泉。", "不辭伴客竟佳夕，第恐吻燥舌本乾。", "主人從今莫言窮，有此自足當萬鍾。", "但令時與聖賢對，勿學鄙士中空空。", "我昔已自聞其風，向來一笑欣相逢。", "他時訪戴不必見，徑須奓戶呼此翁。"]}