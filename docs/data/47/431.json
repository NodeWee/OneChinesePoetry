{"author": "李長庚", "period": "宋", "type": "诗", "title": "長庚紹興十九年七月十九日嘗遊陽華後十有二年復以是月是日從鄉曲諸公再到巖下感今追昔因成十韻", "paragraphs": ["陽華近七里，不到餘十年。", "乃知聲名鎖，能障山水緣。", "今日與鄰曲，勝遊追斜川。", "瘦藤穿犖确，一葉弄潺湲。", "巖扃隠翠竹，梵宇浄青蓮。", "一笑躡飛虹，毛骨清欲仙。", "婆娑寶瓔珞，放浪玉壺天。", "曲肱卧盤石，滌耳聽流泉。", "片雲飛雨來，更覺秋凜然。", "酒盡與歸去，千林昏暝煙。"]}