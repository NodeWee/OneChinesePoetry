{"author": "史浩", "period": null, "type": "词", "title": "望海潮", "paragraphs": ["烟笼香径，霞舒花砌，东君绣出芳辰。", "蝶羽弄轻，鸾声啭巧，嬉嬉舞态歌唇。", "纶制出严宸。", "曳耀春品服，荣锡绯银。", "向此华涂要路，颜色倍精神。", "珠帘碧方新。", "有兰堂快目，水榭通津。", "玉蘸清，金虬蔼翠，轮蹄尽集簪绅。", "偕老指双椿。", "望武林咫尺，同上青云。", "异日重为此会，应羡凤池人。"]}