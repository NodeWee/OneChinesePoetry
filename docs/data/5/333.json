{"author": "曾觌", "period": null, "type": "词", "title": "念奴娇", "paragraphs": ["群花渐老，向晓来微雨，芳心初拆。", "拂掠娇红香旖旎，浑欲不胜春色。", "淡月梨花，新晴繁杏，装点成标格。", "风光都在，半开深院人寂。", "刚要买断东风，袅栾枝低映，舞茵歌席。", "记得当时曾共赏，玉人纤手轻摘。", "醉里妖饶，醒时风韵，比并堪端的。", "谁知憔悴，对花空恁思忆。"]}