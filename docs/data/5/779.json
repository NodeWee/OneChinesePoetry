{"author": "洪适", "period": null, "type": "词", "title": "奉礼歌", "paragraphs": ["吹葭缇龠气潜分。", "云采宜书壤效珍。", "长日至，一阳新。", "四时玉烛和匀。", "物欣欣。", "造化转洪钧。", "郊之祭，孤竹管，六变舞云门。", "自古严。", "牺牲具，粢盛洁，豆笾陈。", "衮龙陟降，币玉纷纶。", "彻高阍。", "灵之，神哉沛，排历昆仑。", "九歌毕，盈郊瞻燎，斗转参横将旦，天开地辟如春。", "清跸移轮。", "阗然鼓吹相闻。", "祥云。", "欢胪八陛，厘逆三神。", "圣矣吾君。", "华封祝、慈宫万寿，椒掖多男，六合同文。"]}