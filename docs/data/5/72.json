{"author": "史浩", "period": null, "type": "词", "title": "喜迁莺", "paragraphs": ["才过元夕。", "送宴赏未阑，欢娱无极。", "且莫收灯，仍休止酒，留取凤笙龙笛。", "金马玉堂学士，当此同开华席。", "最堪爱，是兰膏光在，金连壁。", "难觅。", "交欢处，杯吸百川，雅量皆敌。", "老子衰迟，居然怀感，厚意怎生酬得。", "况已倦游客路，一志归安泉石。", "但屈指，愿诸贤衮绣，联飞鹏翼。"]}