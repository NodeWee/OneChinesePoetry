{"author": "司馬光", "period": "宋", "type": "诗", "title": "和秉國招范景仁飲景仁不至云方作書與光論樂", "paragraphs": ["小桃佳李實如拳，西湖盡眼鋪芳蓮。", "景仁不從鄉賢飲，爲此樂論方窮研。", "周衰官失疇人散，鐘律要眇誰能傳。", "近人欺衆出私意，最可閔笑房生顛。", "如光初不辨宮羽，是非得失安敢專。", "每煩教諭累百紙，頑如鐡石不可鐫。", "王李阮胡相詆毁，各執所學何妨偏。", "景仁家居鑄鬴斛，欲除民瘼恐未然。", "要須中和育萬物，始見大樂之功全。"]}