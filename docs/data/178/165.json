{"author": "司馬光", "period": "宋", "type": "诗", "title": "陪同年吳沖卿登宿州北樓望梁楚之郊訪古建中作是詩", "paragraphs": ["大禹息洪潦，畫野經九州。", "波沈露羣山，嶷嶷相嬰鉤。", "漩洄澹兹土，平敞誠寡仇。", "乘高極回望，坦坦無陵丘。", "先王崇皡濟，建祀邦諸侯。", "玉帛從會同，赴告書春秋。", "六雄方逐鹿，爲嬴弱姬周。", "兹爲會戰場，蹀血無時休。", "漢錯削七國，禍生東南陬。", "亞夫閉高壁，坐折彊吳謀。", "典午倒太阿，闢戶延旃裘。", "淮泗漫腥羶，房心掩旄頭。", "人移煙火絕，榛茂豺狼遊。", "唐綱日寖衰，盗起如螟蟊。", "相攜聚萑蒲，袒臂提鉏耰。", "蟠薄數千里，焚劫無餘留。", "聖朝定多壘，劍戟包貔貅。", "蓁蓁荆棘林，膴膴良田疇。", "耒耜趣時雨，黍稷豐歲秋。", "昔爲車騎利，今睹桑麻收。", "我來宦東土，莨菪乘春流。", "行行次符離，固爲親交留。", "樽罍且爲樂，攜手登高樓。", "是時新雨餘，風日方和柔。", "雲鮮亂花薄，波綠迷芳洲。", "羃羃游絲轉，衮衮野陽浮。", "調篁語雙鸝，飜雪矯群鷗。", "愛兹登臨美，況復依良儔。", "聊適笑言樂，盡忘羈旅憂。", "翔陽何冉冉，漸與西山遒。", "驛程前有期，戀此當何由。", "分首下岧嶤，悵然登暮舟。"]}