{"author": "司馬光", "period": "宋", "type": "诗", "title": "張明叔兄弟雨中見過弄水軒投壺賭酒薄暮而散詰朝以詩謝之", "paragraphs": ["喜君午際來，涼雨正紛泊。", "呼奴掃南軒，壺席謹量度。", "軒前紅薇開，壺下鳴泉落。", "必爭如五射，有禮異六博。", "求全怯垂成，倒置畏反躍。", "雖無百驍巧，且有一笑樂。", "交飛觥酒滿，強進盤餐薄。", "苟非興趣同，珍殽徒綺錯。"]}