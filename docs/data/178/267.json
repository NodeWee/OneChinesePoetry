{"author": "司馬光", "period": "宋", "type": "诗", "title": "晉康陳生家世以孝悌聞有異木連理生其庭郡欲旌表其門不果王禹玉爲之求詩於朝之士大夫以紀之", "paragraphs": ["靈珠蟠泥沙，積水不能掩。", "賢人畜美德，久矣自標檢。", "陳生世同財，百口共豐儉。", "遠居嶺海間，天質非陶染。", "邦人慕其行，鬬辨日衰減。", "祥木并殊柯，童童植軒檻。", "或欲揭其門，令人識儀範。", "愚公私不然，外奬由內歉。", "已能孝悌著，默致神靈感。", "何必賜牛酒，然後明襃貶。", "況兹詩詠末，瑣瑣事鉛槧。", "才薄不敢辤，適能爲汙點。"]}