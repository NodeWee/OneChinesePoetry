{"author": "司馬光", "period": "宋", "type": "诗", "title": "宿南園 九月十一日夜雨宿南園韓秉國寄酒兼見招以詩謝之", "paragraphs": ["雨多秋草盛，濃綠擁寒階。", "吾廬奥且曲，退縮如晴蝸。", "小園已自隘，欲往泥霑鞋。", "體羸畏風冷，室處門常䦱。", "九日古所重，負此時節佳。", "緬想使君宴，綺席臨高齋。", "肥羜堆玉盤，飛觴酒如淮。", "楚舞陵湖波，茱茰落金釵。", "神醒鼓吹喧，百疊疑傾崖。", "歡餘忽我思，牙兵星火差。", "潩泉恥獨醉，醇味相與偕。", "我飲雖不多，和氣浩無涯。", "梧子拾爲果，拒霜伐爲柴。", "沼中數寸魚，烹煎足爲鮭。", "誰言無以侑，繞渚多鳴蛙。", "交道久衰薄，巋然見吾儕。", "奈何數舍遙，晤語積年乖。", "況乃辱嘉招，私心豈不懷。", "轘轅石道澀，重以陰雲埋。", "雖有果下馬，款段非渥洼。", "臨風徒竦踊，志願焉能諧。", "狂詩寄一笑，聊用當詼俳。"]}