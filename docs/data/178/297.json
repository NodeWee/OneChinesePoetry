{"author": "司馬光", "period": "宋", "type": "诗", "title": "同聖民過楊之美聽琵琶女奴彈啄木曲觀諸公所贈歌明日投此爲謝", "paragraphs": ["坐曹據案心目疲，出門上馬行何之。", "闕然久不見之美，率意共往初無期。", "正逢攬轡欲有適，爲我却解連環羈。", "閑軒適足容數客，夏木初繁有佳色。", "呼兒取次具杯盤，青眼相逄喜無極。", "檀槽錦带小青娥，妙質何須誇綺羅。", "按絃運撥驚四座，當今老手誰能過。", "彈爲幽鳥啄寒木，園林颯颯風雨和。", "喙長爪短躍更上，丁丁取蠧何其多。", "曲終拂羽忽飛去，不覺酒盡朱顔酡。", "已聞啄木曲，又觀啄木歌。", "雄文更復值絕藝，有如天際傾長河。", "今朝壯觀誠極樂，去此將奈寂寞何。", "歸來解带豁胸腹，坐踞胡牀仰看屋。", "從今三日不洗耳，耳內泠泠有殘曲。", "人間何物號富貴，紆紫懷金盡虛器。", "如君自處真得策，身外百愁都擲置。", "太學餐錢月幾何，客來取酒同醒醉。"]}