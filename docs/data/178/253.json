{"author": "司馬光", "period": "宋", "type": "诗", "title": "酬宋次道初登朝呈同舍", "paragraphs": ["林葩積浮脆，煙霧矜春姿。", "山桂結芳堅，冰霰横秋枝。", "夫君名卿嗣，華實雙葳蕤。", "如何仕不偶，通籍鬢生絲。", "豈非秋桂類，不足煩嗟咨。", "我今三十餘，汩没無佗奇。", "正恐食浮人，敢言位猶卑。", "同登天子廷，自視誠非宜。", "清朝正求治，諌路方坦夷。", "太平可立致，此任非君誰。"]}