{"author": "司馬光", "period": "宋", "type": "诗", "title": "石昌言學士宰中牟日爲詩見寄久未之答今冬罷武成幕来京師此詩謝之", "paragraphs": ["昔年三月浪，鱗翼化雲雷。", "竹箭流俱上，芙蓉幕對開。", "瀵泉揚沸渭，泰華聳崔嵬。", "捧檄容歸省，飛觴復屢陪。", "芬芳襲芝室，嘉慶侍蘭階。", "吳璧評殘筆，隋碑讀漬苔。", "清陰依玉樹，和氣樂春臺。", "薄宦俄成别，私門忽遇災。", "一朝捐綵服，五載泣粗縗。", "季路還從仕，任安獨見哀。", "近畿須健令，劇邑試長才。", "過目全牛解，迎鋒巨枿摧。", "雉留乘蔭伏，蝗避境苗迴。", "時得鳴琴暇，仍飛麗句來。", "正知榮篋笥，無足報璿瑰。", "紞鼓俄攀鄧，安車已召枚。", "賦成平樂館，燕奉柏梁杯。", "自顧誠駑緩，于今尚草萊。", "履穿羞路雪，蓋敝怯京埃。", "儻借餘光便，炎風動死灰。"]}