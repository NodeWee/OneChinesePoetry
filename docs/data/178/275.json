{"author": "司馬光", "period": "宋", "type": "诗", "title": "和梅聖俞詠昌言五物 懷素書", "paragraphs": ["上人工書世所稀，於今散落無復遺。", "君從何處獲數幅，敗絹蒼蒼不成軸。", "雲流電走何縱横，昏醉視之雙目明。", "烈火燒林虎豹慄，疾雷裂地龍蛇驚。", "須臾掛壁未收卷，陰風颯颯來吹面。", "秪疑神物在闇中，寶秘不令關俗眼。", "嗟余平生不識書，但愛意氣豪有餘。", "欲求數字置座側，安得滿斗千金珠。"]}