{"author": "司馬光", "period": "宋", "type": "诗", "title": "王書記以近詩三篇相示各摭其意以詩賡之 投聖俞", "paragraphs": ["聖俞精爲詩，堅重比白玉。", "至寶識之希，未必諧衆目。", "應辰仰高風，跂聳自西蜀。", "平生未相識，歉歉不自足。", "薄遊困京師，旅食止脫粟。", "得官當入秦，行李未結束。", "先求聖俞門，執贄請所欲。", "九衢季冬月，風沙正慘黷。", "羸馬憚遠行，毛鬛寒瑟縮。", "旅拒不肯前，一步九刺蹙。", "饑童袖擁口，手足盡皸瘃。", "論詩久未出，竊罵怨滿腹。", "歸來面揚揚，氣若飫粱肉。", "纍纍數十字，疏淡不滿幅。", "自謂獲至珍，呼兒謹藏蓄。", "長安十五驛，重複問川陸。", "置詩懷袖間，勌懣輒披讀。", "高吟桑野闊，目瞑即投宿。", "自可忘羈愁，行瞻灞陵曲。"]}