{"author": "司馬光", "period": "宋", "type": "诗", "title": "王書記以近詩三篇相示各摭其意以詩賡之 呈景仁", "paragraphs": ["劍山中斷融爲川，清江雙流鬰迴旋。", "溝塍阡陌粲如繡，香秔紫芋皆良田。", "地靈物秀氣淑美，由來衮衮生英賢。", "朝家文明所及遠，於今臺閣尤蟬聯。", "獵纓鳴佩走聲望，出入金馬如雲煙。", "奈何應辰獨壈坎，華髮未得離賓筵。", "璵璠懸黎已爲寶，結綠豈得偏棄捐。", "願君彈冠自重惜，邑人行誦子虛篇。"]}