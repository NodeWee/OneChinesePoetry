{"author": "司馬光", "period": "宋", "type": "诗", "title": "登平陸北山回瞰陜城奉寄李八丈學士使君二十二韻", "paragraphs": ["漢家二千石，體望向来尊。", "况復嚴徐客，從前益稷孫。", "公侯貴不絕，禮樂器長存。", "符竹臨分陜，聲光應列藩。", "親闈先契重，子舍近交敦。", "柏壟依仁域，棠陰接故園。", "懷歸聊露請，予告入推恩。", "荷祋煩彊候，停車下郡門。", "帷廧紛大館，騶騎屈朱轓。", "不以黎苗待，還將臭味論。", "森羅牢禮重，滅裂俗儀煩。", "霜霽威嚴息，春生笑語温。", "草微侵碧甃，塵不染華軒。", "日影搖雲棟，風痕過玉樽。", "落塵歌迥出，激楚褏雙翻。", "雅戲象交局，珍肴熊薦蹯。", "河梁俄首路，汾曲訪吹塤。", "舉手辭雙戟，騰装改北轅。", "烏飛城樹曉，鴈泊野蕪暄。", "耿耿清標闊，涔涔宿酒昏。", "百蟠縈阪道，数里豁川原。", "跋馬風煙外，依稀鼓吹喧。"]}