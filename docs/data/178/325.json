{"author": "司馬光", "period": "宋", "type": "诗", "title": "和不疑送虜使還道中聞江鄰幾梅聖俞長逝作詩哭之", "paragraphs": ["昨夕郵吏來，叩門致書函。", "呼奴取以入，就火開其緘。", "不疑賦長篇，發自燕之南。", "痛傷江與梅，繼踵良人殲。", "噫嗟知其二，尚未知其三。", "請從北轅後，覼縷爲君談。", "鄰幾雖久病，始不妨朝參。", "飲歠寖衰少，厥逆生虛痰。", "逮於易簀辰，皮骨餘崆嵌。", "遺書屬清儉，終始真無慚。", "聖俞食寒冰，外以風邪兼。", "愚醫暴下之，結轖候愈添。", "惙惙氣上走，不復容鍼砭。", "自言從良友，地下心亦甘。", "欽聖體素彊，藥石性所諳。", "平居察舉措，敢以不壽占。", "一朝蹔歸卧，簿領不廢簽。", "訃來衆皆愕，未信猶闚覘。", "興言念三子，舉袂涕已霑。", "英賢能幾何，逝者迹相銜。", "君疑天上才，難得帝所貪。", "我疑人間美，多取神所嫌。", "茫茫幽明際，蓍蔡難窮探。", "憂來不可忘，終日心厭厭。"]}