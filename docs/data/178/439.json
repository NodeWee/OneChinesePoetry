{"author": "司馬光", "period": "宋", "type": "诗", "title": "和景仁緱氏别後見寄求決樂議雖用其韻而不依次蓋以景仁才力高逸步驟絕羣非駑拙所能追故也", "paragraphs": ["至樂存要眇，失易求之難。", "昔從周道衰，疇人曠其官。", "聲律久無師，文字多缺漫。", "仁皇閔崩壞，廣庭集危冠。", "紛紜鬭筆舌，異論誰能殫。", "或欲狥陳迹，竅厚潛鎪剜。", "或欲立私意，妄取舊史刊。", "古今互齟齬，大抵皆欺讕。", "景仁信其說，墨守不可干。", "賤子欲面從，誰與換膽肝。", "必求此議決，深谷爲崇巒。", "何如兩置之，試就中和看。", "天地育萬物，生成適暄寒。", "聖人保四海，皇極致阜安。", "樂理亦如此，炳煥猶朱丹。", "嘽緩與噍殺，折衷遺兩端。", "兹道苟不由，芒刃難嬰髖。", "魯樂最爲備，雍徹施三桓。", "齊韶猶肄習，太公避陳完。", "唐民聽伴侣，不復含悲酸。", "乃知樂有源，鐘鼓皆波瀾。", "昨者清明初，榆火始改鑚。", "景仁從許來，傾都咸聚觀。", "諸公競邀迓，非獨惜春殘。", "議樂不復對，晝夕且窮歡。", "來時桃李穠，去日芍藥闌。", "三旬只須臾，駛若阪上丸。", "轘轅逢雨别，惝怳歸騎單。", "東西步步遠，回首祝加餐。", "仍冀勉中和，心廣體自胖。"]}