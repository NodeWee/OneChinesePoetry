{"author": "司馬光", "period": "宋", "type": "诗", "title": "和張仲通學士苦暑思長安幕中望終南秋雪呈江鄰幾", "paragraphs": ["秋雲覆秦川，小雨野未濕。", "誰言終南頂，已有霰雪集。", "返景開新晴，孱顔照都邑。", "初疑江津闊，遠浪横風急。", "又疑龍蛻骨，逶迤委原隰。", "詞客登高樓，四望清興入。", "當時應百篇，遺散不復拾。", "今兹宦帝城，大暑困鬰悒。", "紅塵滿九衢，出入冠带襲。", "家居賓旅來，俯僂煩拜揖。", "回思幕中趣，引領安可及。", "江翁養文采，正如玄豹蟄。", "君往犯其嚴，騰起誰敢縶。", "嗟予素恇怯，旁睨毛髪立。", "強復綴此章，庶幾勇可習。"]}