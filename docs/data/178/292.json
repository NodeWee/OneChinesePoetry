{"author": "司馬光", "period": "宋", "type": "诗", "title": "王書記以近詩三篇相示各摭其意以詩賡之 感遇", "paragraphs": ["白鵠出江渚，刷羽何鮮新。", "志陵青霞端，欲飲天漢津。", "清飈未我與，陂澤聊逡巡。", "偶爲虞羅獲，遠趣無由伸。", "樊籠厭局促，野性那能馴。", "庭除數驚顧，慘慘常畏人。", "皓素不入俗，衆目誰爲珍。", "稻粱不充腹，日與鷄鶩鄰。", "舉頭畏太高，俛啄空愁辛。", "蕭蕭斂六翮，憔悴傷精神。", "男兒五十不如意，青衫華髮遊埃塵。", "曏爲鹽官北如晉，今爲幕吏西適秦。", "慨然遂欲抛手板，拂衣高蹈錦水濱。", "長竿短艇入煙雨，放歌酣飲欹烏巾。", "方今聖朝清似水，林空谷静無隱淪。", "吾君夢卜偶未到，勿學君平與子真。"]}