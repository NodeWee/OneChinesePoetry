{"author": "司馬光", "period": "宋", "type": "诗", "title": "新遷書齋頗爲清曠偶書呈全董二秀才并示姪良富", "paragraphs": ["長夏暑候濁，雲火高巑岏。", "豈徒肌骨煩，木卷川流乾。", "新居得南齋，楹檻稍虛寛。", "森羅對草樹，曉暮清陰寒。", "汛掃布几簟，氣體粗可安。", "圖書雖非多，亦足備覽觀。", "聖賢述事業，細大無不完。", "高出萬古表，遠窮四海端。", "於中苟得趣，自可忘寢餐。", "況今有道世，糓祿正可干。", "朂哉二三子，及時張羽翰。", "力學致顯位，拖玉簪華冠。", "毋爲玩博弈，趣取一笑歡。", "壯年不再來，急景如流丸。"]}