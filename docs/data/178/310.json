{"author": "司馬光", "period": "宋", "type": "诗", "title": "和張仲通追賦陪資政侍郎吳公臨虛亭燕集寄呈陜府祖擇之學士", "paragraphs": ["吾家陜之北，陜事吾能說。", "孤亭占城隅，形勝最殊絕。", "雲消天宇空，極目鳥飛滅。", "大河西北來，洶湧地脉裂。", "萬里卷流沙，長驅走溟碣。", "羣山勢離合，披靡隨曲折。", "林薄带村墟，郊原如繡纈。", "祠宮望神禹，閑田指虞芮。", "高丘想巫咸，空巖懷傅說。", "聖賢迹已遠，縹渺見風烈。", "吳公昔爲守，治行瑩冰雪。", "君從豐鎬來，華館息塵轍。", "主人喜佳客，置酒升嵽嵲。", "清歡浩無涯，燭至樽未撤。", "誰知捧手辭，遽有幽明訣。", "至今猶墮淚，遺愛滿耆耋。", "擇之新下車，條教悉施設。", "依然典刑在，先後如符節。", "嗟予仕京邑，苟祿自羈紲。", "丘壟翳荒松，三年灑掃缺。", "求歸未能得，朝莫腸百結。", "得君臨虛詩，彷彿見里闕。", "何時往登臨，曠若目去䁾。", "憂來復長吟，益使寸心折。"]}