{"author": "司馬光", "period": "宋", "type": "诗", "title": "河上督役懷器之寄呈公明叔度時器之鞫獄滄州", "paragraphs": ["河災汎東郡，廬井多堙淪。", "題輿得賢佐，姁嫗安疲民。", "遂令枯槁餘，稍復蘇陽春。", "伊人屏外飾，倜儻窮天真。", "徒觀浩蕩波，莫測江海津。", "矧兹同府士，一一隨和珍。", "公明抱全德，洞澈無緇磷。", "叔度秉峻節，竦若凌霜筠。", "顧兹不肖材，亦齒幕中賓。", "同依松柏陰，共醉醍醐醇。", "高論探要妙，佳句裁清新。", "有詩縱歡謔，杯案霑衣巾。", "曾無禮節間，但以風期親。", "北州有疑獄，兩造正紛綸。", "當須于公斷，然後無冤人。", "送行出郊岐，揚鞭從此違。", "堤繇春事起，行役未成歸。", "索居如幾日，河草已芳菲。", "徒然掩瑤瑟，坐歎知音稀。", "昨夜西南風，夢中東北飛。", "行行涉滄海，彷彿睹容暉。", "寤思益惆悵，天長羽翼微。", "離懷如柳色，極目正依依。"]}