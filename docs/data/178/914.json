{"author": "司馬光", "period": "宋", "type": "诗", "title": "奉和江鄰幾六月七日文德殿觀文武百官等上尊號十五韻", "paragraphs": ["舜禹曾何與，羲農實強名。", "含靈徒叶贊，造物始無情。", "閶闔非煙澹，觚稜曉氣清。", "葳蕤大衢隘，殷轔外朝盈。", "鮮旭分衣繪，薫風拂佩瓊。", "華顛方內集，殊俗海隅傾。", "棨戟金閨奥，囊書赭案横。", "敷言齊列位，稽首從羣卿。", "不報乾坤施，難圖日月明。", "仁心由性得，治體與時行。", "金石皆中款，丹青豈外榮。", "功歸元首重，澤及草茅輕。", "業業冲虚意，區區愛戴誠。", "何爲猶讓德，不以慰懷生。", "退復歌天保，期於采頌聲。"]}