{"author": "司馬光", "period": "宋", "type": "诗", "title": "王君貺宣徽垂示嵩山祈雪詩十章合爲一篇以酬之", "paragraphs": ["今秋少雨冬不雪，麥寄浮埃根欲絕。", "聖主焦心閔萬民，負扆不怡常膳撤。", "詔書朝下徧九州，岳瀆百神俱禱求。", "西都留守虔君命，促駕不敢須臾留。", "嵩高萬仞蟠地中，海內衆山無與雄。", "前驅大斾擁千騎，波騰雲涌來祠宮。", "牲肥酒香籩豆潔，盛服齋明薦毛血。", "有司執事皆肅然，寶帳神來風窣屑。", "公心猶畏九閽遙，丹誠不能通青霄。", "分留導從屯林麓，别張醮具登山椒。", "山椒迢遰峻無極，行挽枯藤蹋危石。", "萬室嗷嗷愁死饑，敢憚劬勞愛餘力。", "天門上出俄坦平，下視一世塵杳冥。", "焚香拜手傾懇惻，左右前後皆列星。", "公今三守三川地，咫尺嵩高未嘗至。", "詰朝既畢祠事嚴，暫轉鳴珂歷諸寺。", "少林昔爲達摩居，達摩英靈今有無。", "瘦辭流散滿天下，競以兩手捫空虚。", "法王魏氏離宮舊，玉刻狻猊曏猶有。", "子孫宗廟皆塵灰，止見伽藍存不朽。", "會善庭隅千歳松，一根二股凌寒空。", "勢如鼎足爭秀出，泠泠永夜吟霜風。", "少室先生樂閑暇，棄官來家玉峰下。", "昔爲浪泊據鞍人，今結東陵賣瓜舍。", "溪上有堂名掛冠，四垣重複皆林巒。", "呼兒掃地喜公到，隨分絃歌留盡歡。", "周王太子名聞久，相傳羽化緱山首。", "鶴飛笙遠窅無迹，遺廟今人空瀝酒。", "公來本不事遨嬉，周流閭里詢疲羸。", "親呼令長囑赤子，勿貪榮利窮鞭笞。", "境中羣望無不走，回轡仍過鑿龍口。", "奉先暮投林日曛，浥澗晨征轍冰厚。", "歸來新詩盈一編，明珠大貝相屬聯。", "此行雖不從公後，歷歷勝遊皆目前。"]}