{"author": "司馬光", "period": "宋", "type": "诗", "title": "奉同范景仁宋次道太常致齋韓廷評見過閽人不時內韓去乃知爲詩謝之", "paragraphs": ["端居太常署，寒日淡孤清。", "取酒呼諸友，談笑方縱横。", "韓君士林秀，四海依高名。", "家襲鍾鼎貴，身無簪組縈。", "逍遙風塵外，萬物秋毫輕。", "未嘗妄過人，所過以爲榮。", "如何枉玉趾，及門失相迎。", "主人豈傲客，事有迷悞并。", "追延既不及，相視徒嗟驚。", "威鳳顧脩梧，不下還孤征。", "景星欻呈彩，旋有流雲生。", "靈物固難覩，俗眼真不明。", "投謝有何物，珉石從雙瓊。"]}