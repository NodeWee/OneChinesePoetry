{"author": "黄載", "period": "宋", "type": "诗", "title": "陪侍丞相安晚先生宿覺際寺夜遇大風可畏遂賦大篇", "paragraphs": ["船頭落日如血紅，客言今夕當有風。", "空山夢回刺骨冷，纊被無力身如弓。", "但聞紙窗響僁窣，初意空厨饑鼠出。", "忽然扉戶競開闔，猶謂偷兒入吾室。", "須臾歘作號怒聲，鼙鼓百萬漁陽鳴。", "室廬動摇地欲轉，林木震吼山如崩。", "噫嘻異哉那有此，欹枕恍惚疑夢寐。", "應是錢塘醉未醒，翻海胥濤騁游戲。", "或者客寓紫塞旁，鐵騎赴敵古戰場。", "不然此處安樂國，何遽隉阢猶乘航。", "起來穴牖目如割，平湖已捲十堆雪。", "乃知跋扈是飛廉，似妒晚來客饒舌。", "因思前年到黄岡，朔風摇江驚斷腸。", "驍將忍凍骨比鐵，壯士力鬭身如湯。", "此身彷彿臨皋上，一感還生百惆悵。", "長安貴人正酣眠，日高尚戀銷金帳。", "東窗未白雞未啼，相公自起燒松枝。"]}