{"author": "李曾伯", "period": "宋", "type": "诗", "title": "辛酉首夏余雲谷自四明來訪且錄示丙辰年所和永國韻恍然喚起昨夢嗟壯健之不可復得今病廢無它問謾書五十六字謝之時病猶未愈", "paragraphs": ["禪榻相逢六載前，當時駑力尚堪鞭。", "繼更烟瘴爲形役，遍歷風濤不意全。", "思舊仙遊嗟已遠，老軀痿廢抑誰憐。", "而今莫問人間事，得正狐丘是甚年。"]}