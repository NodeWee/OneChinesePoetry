{"author": "趙孟堅", "period": "宋", "type": "诗", "title": "乙未春初解漕幕兼職訪秋壑西湖探韻得柳字", "paragraphs": ["浮生恍流萍，聚難別易久。", "經年稀會面，感歎兩執手。", "佳賓稍翕集，歷落馬蹄驟。", "競誇摛錦文，雄騁翻河口。", "主人金叵羅，頗費黄封酒。", "環坐松下亭，海納翕敷受。", "飲酣氣張王，聯題健揮肘。", "山凹日斜射，簷額風穿逗。", "恨無秉燭遊，以夜繼斯晝。", "聊追擘韻戲，嶮窄互呈鬭。", "分携上木蘭，漾槳幾回首。", "遥追飛蓋歸，數徧蘇堤柳。"]}