{"author": "李曾伯", "period": "宋", "type": "诗", "title": "管順甫以湘竹爲青奴兒貺爲名湘夫人賦以謝之", "paragraphs": ["妾家淇園北封君，厥祖慈事宗蒼篔。", "子孫異代貞節聞，枝分一派從南巡。", "千古流落湘江濱，幾番雨露敷新榮。", "斑斑不改啼紅痕，膏煎漆伐悔自矜。", "卒以取禍罹斧斤，工巧斲削資它人。", "管城夫子出意新，作俑取義何其云。", "致之千里充吾庭，命以湯沐虞嬪名。", "彷彿太伯之文身，虛中直外圓且明。", "不絲不穀不受塵，一笑不用捐千金。", "曲眉豐頰從雜陳，雖有多喙無一嗔。", "晨夕薦我眠風櫺，曲肱時復呼真真。", "骨雖非玉肌似冰，蝶夢不到巫山雲。", "白家蠻素卿自卿，老我祝爾毋忘盟。", "以便吾體全吾神，招魂共讀離騷經。", "推枕同作華胥民，只虞一夜秋氣清。", "猶筐中扇牆角檠，盍爲青奴亦作白頭吟。"]}