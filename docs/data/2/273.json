{"author": "王千秋", "period": null, "type": "词", "title": "念奴娇", "paragraphs": ["开花借水，信天姿高胜，都无俗格。", "玉陇娟娟黄点小，依约西湖清魄。", "绿带垂腰，碧簪髻，索句撩元白。", "西清微笑，为渠模写香色。", "常记月底风前，水沈肌骨，瘦不禁怜惜。", "生怕因循纷委地，仙去难寻踪迹。", "缥槛深栽，彤帏密护，不肯轻抛释。", "等差休问，未容梅品悬隔。"]}