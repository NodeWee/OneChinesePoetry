{"author": "赵彦端", "period": null, "type": "词", "title": "念奴娇", "paragraphs": ["雨斜风横，正诗人闲倦，淮山清绝。", "弹压秋光江万顷，只欠凌波罗袜。", "好事幽人，怜予止酒，著意温琼雪。", "翠帷低卷，怪来飞堕初月。", "凉夜华字无尘，舞裙香渐暖，锦茵声阕。", "不分金莲随步步，谁遣芙蓉争发。", "赖得高情，湘歌洛赋，称作西风客。", "为君留住，不然飘去云阙。"]}