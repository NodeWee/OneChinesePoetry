{"author": "姚述尧2", "period": null, "type": "词", "title": "念奴娇", "paragraphs": ["霜风初过，正仙吏微吟，诗喉清咽。", "静对南山真赏处，秋後一亭花月。", "翠簇香裀，光摇今胜，玉女肌凝雪。", "寒城无伴，灿然还自奇绝。", "况有凫舄朋来，拼金钱都罄，晚酣留客。", "应笑陶潜孤负了，多少傲霜馀色。", "鲸饮方豪，龙饮未已，更著雕胡设。", "清欢无限，醉归犹记前说。"]}