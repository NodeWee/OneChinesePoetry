{"author": "姚述尧2", "period": null, "type": "词", "title": "念奴娇", "paragraphs": ["早春时候，占百花头上，天香芳馥。", "寥廓寒分和气到，知是花神全毓。", "独步前林，挽回春色，素节辉冰玉。", "悠然一笑，便应扫尽粗俗。", "最爱潇洒溪头，孤标凛凛，不与凡华逐。", "自是玉堂深处客，聊寄疏篱茅屋。", "已报君王，为调金鼎，直与人间足。", "更看难老，岁寒长友松竹。"]}