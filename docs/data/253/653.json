{"author": "鄭澣", "period": "唐", "type": "诗", "title": "中書相公任兵部侍郎日後閣植四松逾數年澣忝此官因獻拙什", "paragraphs": ["丞相當時植，幽襟對此開。", "人知舟檝器，天假棟梁材。", "錯落龍鱗出，䙰褷鶴翅迴。", "重陰羅武庫，細響靜山臺。", "得地公堂裏，移根澗水隈。", "吳臣夢寐遠，秦嶽歲年摧。", "轉覺飛纓繆，何因繼組來。", "幾尋珠履迹，願比角弓培。", "栢悅猶依社，星高久照台。", "後凋應共操，無復問良媒。"]}