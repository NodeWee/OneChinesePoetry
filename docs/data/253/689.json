{"author": "皇甫湜", "period": "唐", "type": "诗", "title": "石佛谷", "paragraphs": ["[澶漫]太行北，千里一塊石。", "平腹有壑谷，深廣數百尺。", "土僧何爲者，老草毛髮白。", "寢處容身龕，足膝隱成跡。", "金僊琢靈象，相好倚北壁。", "花座五雲扶，玉豪六虛射。", "文人留紀述，時事可辨析。", "鳥跡巧均分，龍骸極癯瘠。", "枯松間槎枿，猛獸恣騰擲。", "蛣𧎜蟲食縱，懸垂露凝滴。", "精藝貫古今，窮巖誰愛惜。", "託師禪誦餘，勿使塵埃積。"]}