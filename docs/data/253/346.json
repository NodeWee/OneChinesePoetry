{"author": "劉禹錫", "period": "唐", "type": "诗", "title": "和樂天閑園獨賞八韻前以蜂鶴拙句寄呈今辱蝸蟻妍詞見答因成小巧以取大咍", "paragraphs": ["永日無人事，芳園任興行。", "陶廬樹可愛，潘宅雨新晴。", "傅粉琅玕節，熏香菡萏莖。", "榴花裙色好，桐子藥丸成。", "柳蠹枝偏亞，桑空葉再生。", "睢盱欲鬬雀，索漠不言鶯。", "動植隨四氣，飛沈含五情。", "搶榆與水擊，小大強爲名。"]}