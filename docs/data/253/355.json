{"author": "劉禹錫", "period": "唐", "type": "诗", "title": "元和癸巳歲仲秋詔發江陵偏師問罪蠻徼後命宣慰釋兵歸降凱旋之辰率爾成詠寄荆南嚴司空", "paragraphs": ["蠻水阻朝宗，兵符下渚宮。", "前籌得上策，無戰已成功。", "漢使星飛入，夷心草偃同。", "歌謠開竹棧，拜舞戢桑弓。", "就日知冰釋，投人念鳥窮。", "網羅三面解，章奏九門通。", "卉服聯操袂，雕題盡鞠躬。", "降幡秋練白，驛騎晝塵紅。", "火號休傳警，機橋罷亙空。", "登山不見虜，振斾自生風。", "江遠煙波靜，軍回氣色雄。", "佇看聞喜後，金石賜元戎。"]}