{"author": "劉禹錫", "period": "唐", "type": "诗", "title": "令狐僕射與余投分素深縱山川阻修然音問相繼今年十一月僕射疾不起聞予已承訃書寢門長慟後日有使者兩輩持書幷詩計其日時已是臥疾手筆盈幅翰墨尚新律詞一篇音韻彌切收淚握管以成報章雖廣陵之弦於今絕矣而蓋泉之感猶庶聞焉焚之繐帳之前附于舊編之末", "paragraphs": ["前日寢門慟，至今悲有餘。", "已嗟萬化盡，方見八行書。", "滿紙傳相憶，裁詩怨索居。", "危弦音有絕，哀玉韻[猶]虛。", "忽歎幽明異，俄驚歲月除。", "文章雖不朽，精魂竟焉如。", "零淚霑青簡，傷心見素車。", "悽涼從此後，無復望雙魚。"]}