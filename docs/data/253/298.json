{"author": "劉禹錫", "period": "唐", "type": "诗", "title": "和僕射牛相公以離闕庭七年班行親故亡歿十無一人再覩龍顏喜慶雖極感歎風燭能不愴然因成四韻幷示集賢中書二相公所和", "paragraphs": ["久辭龍闕擁紅旗，喜見天顏拜赤墀。", "三省英寮非舊侶，萬年芳樹長新枝。", "交朋接武居仙院，幕客追風入鳳池。", "雲母屏風即施設，可憐榮耀冠當時。"]}