{"author": "皇甫湜", "period": "唐", "type": "诗", "title": "出世篇", "paragraphs": ["生當爲大丈夫，斷羈羅，出泥塗。", "四散號呶，[俶擾]無隅。", "埋之深淵，飄然上浮。", "騎龍披青雲，汎覽遊八區。", "經太山，絕大海，一長吁。", "西摩月鏡，東弄日珠。", "上括天之門，直指帝所居。", "羣仙來迎塞天衢，鳳皇鸞鳥燦金輿。", "音聲嘈嘈滿太虛，旨飲食兮照庖廚。", "食之不飫飫不盡，使人不陋復不愚。", "旦旦狎玉皇，夜夜御天姝。", "當御者幾人，百千爲番。", "宛宛舒舒，忽不自知。", "支消體化膏露明，湛然無色茵席濡。", "俄而散漫，[斐]然虛無。", "翕然復摶，摶久而蘇。", "精神如太陽，霍然照清都。", "四肢爲琅玕，五臟爲璠璵。", "顏如芙蓉，頂爲醍醐。", "與天地相終始，浩漫爲歡娛。", "下顧人間，溷糞蠅蛆。"]}