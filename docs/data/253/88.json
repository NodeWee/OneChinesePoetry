{"author": "劉禹錫", "period": "唐", "type": "诗", "title": "貞元中侍郎舅氏牧華州時余再忝科第前後由華覲謁陪登伏毒寺屢焉亦曾賦詩題於梁棟今典馮詡暇日登樓南望三峰浩然生思追想昔年之事因成篇題舊寺", "paragraphs": ["曾作關中客，頻經伏毒巖。", "晴煙沙苑樹，晚日渭川帆。", "昔是青春貌，今悲白雪髯。", "郡樓空一望，含意卷高簾。"]}