{"author": "孟郊", "period": "唐", "type": "诗", "title": "古意", "paragraphs": ["蕩子守邊戍，佳人莫相從。", "去來年月多，苦愁改形容。", "上山復下山，踏草成古蹤。", "徒言采蘼蕪，十度一不逢。", "鑒獨是明月，識志唯寒松。", "井桃始開花，一見悲萬重。", "人顏不再春，桃色有再濃。", "捐氣入空房，無憀乍從容。", "啓貼理針線，非獨學裁縫。", "手持未染綵，繡爲白芙蓉。", "芙蓉無染污，將以表心素。", "欲寄未歸人，當春無信去。", "無信反增愁，愁心緣隴頭。", "願君如隴水，冰鏡水還流。", "宛宛青絲線，纖纖白玉鉤。", "玉鉤不虧缺，青絲無斷絕。", "迴還勝雙手，解盡心中結。"]}