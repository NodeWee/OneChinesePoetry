{"author": "劉禹錫", "period": "唐", "type": "诗", "title": "和僕射牛相公追感韋裴六相登庸皆四十餘未五十薨歿豈早榮枯之義今年將六十猶粗强健因親故勸酒率然成篇幷見寄之作", "paragraphs": ["坐鎮清朝獨殷然，閑徵故事數前賢。", "用才同踐鈞衡地，稟氣終分大小年。", "威鳳本池思泛泳，仙查舊路望回旋。", "猶憐綺季深山裏，唯有松風與石田。"]}