{"author": "劉禹錫", "period": "唐", "type": "诗", "title": "白侍郎大尹自河南寄示池北新葺水齋即事招賓十四韻兼命同作", "paragraphs": ["公府有高政，新齋池上開。", "再吟佳句後，一似畫圖來。", "結搆疎林下，夤緣曲岸隈。", "綠波穿戶牖，碧甃疊瓊瓌。", "幽異當軒滿，清光繞砌廻。", "潭心澄晚鏡，渠口起晴雷。", "瑤草緣堤種，松煙上島栽。", "遊魚驚撥刺，浴鷺喜毰毸。", "爲客烹林笋，因僧採石苔。", "酒缾常不罄，書案任成堆。", "簷外青雀舫，坐中鸚鵡杯。", "蒲根抽九節，蓮萼捧重臺。", "芳訊此時到，勝遊何日陪。", "共譏吳太守，自占洛陽才。"]}