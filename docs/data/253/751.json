{"author": "呂溫", "period": "唐", "type": "诗", "title": "道州途中即事", "paragraphs": ["零桂佳山水，[滎]陽舊自同。", "經途看不暇，遇境說難窮。", "疊嶂青時合，澄湘漫處空。", "舟移明鏡裏，路入畫屏中。", "巖壑千家接，松蘿一徑通。", "漁煙生縹緲，犬吠隔籠葱。", "戲鳥留餘翠，幽花恡晚紅。", "光翻沙瀨日，香散橘園風。", "信美非吾土，分憂屬賤躬。", "守愚資地僻，卹隱望年豐。", "且保心能靜，那求政必工。", "課終如免戾，歸養洛城東。"]}