{"author": "劉禹錫", "period": "唐", "type": "诗", "title": "三月三日與樂天及河南李尹奉陪裴令公泛洛禊飲各賦十二韻", "paragraphs": ["洛下今修禊，羣賢勝會稽。", "盛筵陪玉鉉，通籍盡金閨。", "波上神仙妓，岸旁桃李蹊。", "水嬉如鷺振，歌響雜鶯啼。", "歷覽風光好，沿洄意思迷。", "櫂歌能儷曲，墨客競分題。", "翠幄連雲起，香車向道齊。", "人誇綾步障，馬惜錦障泥。", "塵暗宮牆外，霞明苑樹西。", "舟形隨鷁轉，橋影與虹低。", "川色晴猶遠，烏聲暮欲棲。", "唯餘踏青伴，待月魏王堤。"]}