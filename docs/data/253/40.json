{"author": "釋印肅", "period": "宋", "type": "诗", "title": "偈頌三十首  其二四", "paragraphs": ["圓應牛，經劫沒人收。", "若不遇人，虛度春秋。", "如今橫穿鼻孔，水草皆休。", "有時放，有時收。", "隨分納些些，自性優游。", "獨奈何，勞別討，混跡應不迷流。", "不許犯他苗稼，也犁他田丘。", "飽飲雪山肥膩，一頓更不他求。", "眉毛眼睫，動轉綢繆。", "試問溈山水牯牛，有甚風流。", "向左膊上書字，著甚來由。", "任你千般引□，不肯回頭。", "不如卧雲枕月，運氣常周。", "假使銀蹄金角，氣射斗牛。", "居吾腹內，不得出頭。", "吞底乃刀山劍樹，業到解散枯髏。", "誰知體如巨海，妄起浮漚。", "風擊漚生，漚滅何愁。", "湛然智海喻真牛，圓應頭頭豈用修。"]}