{"author": "梅堯臣", "period": "宋", "type": "诗", "title": "正月二十二日江淮發運馬察院督河事於國門之外予訪之蔡君謨亦來蔡爲真草數幅馬以所用歙硯贈予", "paragraphs": ["江南硯工巧無比，深洞鎸斲黑蛟尾。", "當心隠隠骨節圓，暗淡又若帖寒朏。", "樣傳孔子留廟堂，用稱右軍書棐几。", "皇皇御史從東來，役徒四萬如屯螘。", "春風擺撼桃杏醉，野亭置酒話亹亹。", "是時復有蔡中郎，筆法縱橫字瑰瑋。", "入門下馬索紙書，虬騰虎攫驚神鬼。", "主人得書不惜硯，贈予覓句題花卉。", "醉携惟恐失手墜，包以弋綈藏以篚。", "明朝聊記一時事，馳騁文章誠不韙。"]}