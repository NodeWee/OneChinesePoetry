{"author": "梅堯臣", "period": "宋", "type": "诗", "title": "吳沖卿出古飲鼎", "paragraphs": ["精銅作鼎土不蝕，地下千年蘚花冪。", "腹空鳳卵留藻文，足立三刀刃微直。", "左耳可執口可斟，其上兩柱何對植。", "從誰發掘歸吳侯，來助雅飲歡莫極。", "又荷君家主母賢，翠羽胡琴令奏側。", "絲聲不斷玉箏繁，繞樹黄鸝鳴不得。", "我雖衰苶爲之醉，玩古樂今人未識。"]}