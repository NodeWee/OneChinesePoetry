{"author": "梅堯臣", "period": "宋", "type": "诗", "title": "達觀禪師曇穎住隠靜蘭若或言自此獼猴散走不來穎嘗哂曰吾知是山枇杷爲多始至也未實故其去將實也必羣集後果然穎惡乎俗之好異恐傳以爲人惑欲予詠而播之", "paragraphs": ["隠靜山中寺，獼猴往往過。", "導師歸以去，盧橘熟還多。", "禪地寧求悕，居人切莫訛。", "未嘗嫌此物，任挂古松柯。"]}