{"author": "梅堯臣", "period": "宋", "type": "诗", "title": "二十一日同韓持國陳和叔騏驥院遇雪往李廷老家飲予暮又赴劉原甫招與江鄰幾謝公儀飲", "paragraphs": ["雪游如梨園，風撼梨花落。", "驊騮驤首時，杳杳聞天樂。", "樓觀何參差，仙居倚寥廓。", "羣朋思飲酒，飲舉北斗杓。", "公子邀以歸，躍馬度城郭。", "鵠毳拂輕裘，蛟珠亂疎箔。", "少年氣若虹，屢起鄱陽謔。", "壯語士膽開，狂訶僮指愕。", "間或美笑言，又或跪酬酢。", "或如猿狙跳，或類虎豹攫。", "或廋秦客辭，或縱灌夫惡。", "盃盂或遷擲，履舄或攙錯。", "稍看雲容披，斜漏日光薄。", "馭僕整轡銜，庖人困羹臛。", "還家歷南市，燈燭已煜爚。", "入門見妻孥，未暇問何若。", "劉侯遽相招，登堂羅綽約。", "往往奏清歌，時時更大噱。", "江翁唱渭城，嘹唳華亭鶴。", "半夜蜘蛛喜，微然見無著。", "主人倍歡欣，勸客如傾壑。", "我時已大醉，盞至不解却。", "還思一日喧，靜坐無適莫。", "書作異時談，竹林何愧怍。"]}