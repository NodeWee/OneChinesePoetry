{"author": "梅堯臣", "period": "宋", "type": "诗", "title": "劉原甫觀相國寺浄土楊惠之塑像吳道子畫又越僧鼓琴閩僧寫真予解其詫", "paragraphs": ["吾儕來都下，將踰三十春。", "不聞此畫塑，想子得亦新。", "茲寺臨大道，常多車馬塵。", "設如前日手，晦昧已惑人。", "曷分今與古，曷辯僞與真。", "閩緇圖鳳姿，越釋彈龍唇。", "但知五彩爛，徒謂五音淳。", "熟識商聲高，孰驚眸子神。", "不能評譜品，索玉翻得珉。", "二君才調高，言若羽翮振。", "將令尋常工，千歲傳不泯。"]}