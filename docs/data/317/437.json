{"author": "梅堯臣", "period": "宋", "type": "诗", "title": "和原甫同鄰幾過相國寺浄土院因觀楊惠之塑吳道子畫聽越僧琴閩僧寫宋賈二公真", "paragraphs": ["青槐夾馳道，方轡下麒麟。", "朅來游紺宇，歷玩同逡巡。", "吳畫與楊塑，在昔稱絕倫。", "深殿留舊迹，鮮逢真賞人。", "一見如宿遇，舉袂自拂塵。", "金碧發光彩，物象生精神。", "歲月雖已深，奇妙不愧新。", "驚嗟豈無意，振播還有因。", "乃知至精手，安得久晦堙。", "二僧感識別，請以己藝陳。", "或彈中散曲，或出丞相真。", "覽古仍獲今，未枉停車輪。"]}