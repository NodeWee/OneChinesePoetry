{"author": "邵雍", "period": "宋", "type": "诗", "title": "君子吟", "paragraphs": ["君子與義，小人與利。", "與義日興，與利日廢。", "君子尚德，小人尚力。", "尚德樹恩，尚力樹敵。", "君子作福，小人作威。", "作福福至，作威禍隨。", "君子樂善，小人樂惡。", "樂惡惡至，樂善善歸。", "君子好譽，小人好毀。", "好毀人怒，好譽人喜。", "君子思興，小人思壞。", "思興召祥，思壞召怪。", "君子好與，小人好求。", "好與多喜，好求多憂。", "君子好生，小人好殺。", "好生道行，好殺道絕。"]}