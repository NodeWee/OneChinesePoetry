{"author": "梅堯臣", "period": "宋", "type": "诗", "title": "依韻朱學士廉叔憶穎川西湖春色寄獻尚書晏公且將有宛丘之命", "paragraphs": ["物景有先後，春工無舊新。", "追歡成杳靄，寄詠苦逡巡。", "湖水與濠接，岸亭將寺鄰。", "豔花簪舞髻，弱藻罥重緡。", "客奏桓伊笛，人歌柳惲蘋。", "何嘗煩几案，自得去埃塵。", "縱語曾忘倦，從游未覺頻。", "賦詩高壓古，下筆敏如神。", "每想魂俱往，終知夢是因。", "廣騷常慕屈，感遇亦希陳。", "借問摛詞者，當時別乘人。", "喜公移幕府，連賞二州春。"]}