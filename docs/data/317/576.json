{"author": "梅堯臣", "period": "宋", "type": "诗", "title": "飲劉原甫家原甫懷二古錢勸酒其一齊之大刀長五寸半其一王莽時金錯刀長二寸半", "paragraphs": ["主人勸客飲，勸客無夭妍。", "欲出古時物，先請射以年。", "我料孔子履，久化武庫煙。", "固知陶氏梭，飛朱風雨天。", "世無軒轅鏡，百怪爭後先。", "復聞豐城劍，已入平津淵。", "聊讎二百載，儻有書畫傳。", "嗢呼纔十一，便可傾觥船。", "探懷發二寶，太公新室錢。", "獨行齊大刀，鎌形末環連。", "文存半辨齊，背有模法圓。", "次觀金錯刀，一刀平五千。", "精銅不蠹蝕，肉好鉤婉全。", "爲君舉酒盡，跨馬月娟娟。"]}