{"author": "梅堯臣", "period": "宋", "type": "诗", "title": "永州守王公慥寄九巖亭記云此地疑是柳子厚所說萬石亭也因爲二百言以答願當留詠", "paragraphs": ["天地磨今古，賢愚爲埃塵。", "草樹易變改，山川無故新。", "眷言零陵守，白髮駕朱輪。", "間來問遺老，俯跡哀昔人。", "昔人者誰歟，元和前放臣。", "下上窮幽荒，憔悴楚水濱。", "試觀當時記，圖寫未必真。", "最苦來黄溪，坐石數游鱗。", "有鳥大如鵠，東向立不踆。", "始買钴鉧潭，鄠杜難計緡。", "冉溪袁家洞，亂石多磷磷。", "深里與沸白，若盡無窮津。", "石渠連巖泓，菖蒲被其垠。", "窮勝得其詭，衆美誰齊均。", "西澗石爲底，豈無芹與蘋。", "澗崖如堂席，澗響如龍唇。", "折竹掃陳葉，羅榻同衆賓。", "其言粲星斗，百歲猶比晨。", "萬石乃淺近，尚可資覆巾。", "而況前所說，但恐煩鎸珉。"]}