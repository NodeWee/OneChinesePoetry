{"author": "梅堯臣", "period": "宋", "type": "诗", "title": "李仲求寄建溪洪井茶七品云愈少愈佳未知嘗何如耳因條而答之", "paragraphs": ["忽有西山使，始遺七品茶。", "末品無水暈，六品無沉柤。", "五品散雲脚，四品浮粟花。", "三品若瓊乳，二品罕所加。", "絕品不可議，甘香焉等差。", "一日嘗一甌，六腑無昏邪。", "夜枕不得寐，月樹聞啼鴉。", "憂來唯覺衰，可驗唯齒牙。", "動摇有三四，妨咀連左車。", "髮亦足驚疎，疎疎點霜華。", "乃思平生游，但恨江路賒。", "安得一見之，煑泉相與誇。"]}