{"author": "梅堯臣", "period": "宋", "type": "诗", "title": "依韻和江鄰幾癸巳六月十日同刁吳韓楊飲范景仁家晚赴館宿覩吳興太守章伯鎮題壁記辛卯仲秋初吉九月十一日十月二十二日十二月十一日壬辰二月一日館直慨然有感", "paragraphs": ["江翁多感槩，飲散來直廬。", "題蹤有舊友，連蹇常與渠。", "昨歸天祿下，念昔悲有餘。", "未久復外補，安能戀清虛。", "得請向苕霅，幽懷寄禽魚。", "高城浸湖光，面面當紅蕖。", "晚乘畫舫游，四坐羅輕裾。", "數杯已酩酊，萬事應破除。", "不愛趨時近，不恤與世疎。", "百歲且過半，冉冉將焉如。", "誰慕八十叟，猶在磻溪漁。", "嗟哉再宿夕，乃自仲秋初。", "清談固隔絕，可見壁上書。"]}