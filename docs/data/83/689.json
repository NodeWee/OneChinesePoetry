{"author": "張玉孃", "period": "宋", "type": "诗", "title": "游春", "paragraphs": ["護檻花濃夢欲欹，五更清露鎖寒扉。", "明朝恐負尋芳約，拂曉平瞻霽影依。", "貼翠自憐羞舞鏡，送春無奈聽啼規。", "金蓮破蘚留芳跡，梨萼翻風作雪飛。", "沙上晴鳬窺淺渚，松邊黄蝶繞疏籬。", "催吟片雨雲俱黑，狂絮欺人故點衣。", "心事肯隨流水盡，新愁不與酒尊宜。", "青梅已結梢頭實，驛使難傳隴外枝。", "笑折野花輕插鬢，却嫌溪柳妬修眉。", "因過竹院參禪意，覓得雲林舊日詩。", "聽徹游郎歌古調，停看漁父下苔磯。", "紫山迢遞行應好，蒼磴縈迴出每遲。", "羅袖翩翩香氣滿，綠陰冉冉鳥聲微。", "等閒無限傷春思，芳草天涯腸斷時。"]}