{"author": "陸文圭", "period": "宋", "type": "诗", "title": "北入穆陵關皆山石崩沙北風塵起行人良苦因作", "paragraphs": ["大風北來沙觸面，行人咫尺不相見。", "寒日無光天地晦，一似項劉睢水戰。", "四山确犖路摧車，磵壑涓流長一線。", "土簷烟突兩三家，鬼貌鵠形何物變。", "葛盧牛語誰能別，公冶禽言難復辨。", "古磁濁酒時招飲，破甕酸虀聊自薦。", "吾聞臨菑稱鉅麗，十二山河據形便。", "姑尤聊攝舊提封，夷吾小白初營建。", "三歸反坫侈國中，九合衣裳出幽鄄。", "孟姜洵美共翱翔，稷下群遊逞雄辯。", "盛衰氣脈不可測，往來今古更相禪。", "干戈流徙人物換，水火崩騰陵谷轉。", "會使雍門重感慨，無復蘇秦昔誇羨。", "山東負海猶如此，六合茫茫難臯遍。", "安得長劍倚白雲，手抉狂飈清九縣。"]}