{"author": "陸文圭", "period": "宋", "type": "诗", "title": "洛中鄭慤三伏之際率賓僚避暑于使君林取大蓮葉盛酒以簪刺葉令與柄通屈莖輪囷如象鼻焉傳吸之名碧筒杯故坡詩云碧碗猶作象鼻彎白酒時带蓮心苦丙寅五月宜興州賞誠以此爲題爲賦十一首  其九", "paragraphs": ["越溪女子翠紅裳，來與群仙侑一觴。", "葉展圓盤如許大，絲連曲柄更能長。", "清高勝飲金莖露，甘滑疑餐玉薤霜。", "醉手傳杯猶未穩，碧痕微損迸瓊漿。"]}