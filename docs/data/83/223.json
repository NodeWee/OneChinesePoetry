{"author": "陸文圭", "period": "宋", "type": "诗", "title": "迴途入玉晨觀圖經云周時太史郭真人宅周安得有真人哉有丹井養龍池白馬老君瑞像在焉壁間刻林靈素塵字韻詩戲次二首  其二", "paragraphs": ["太虛自是隔凡塵，惟恨神霄事不真。", "泥馬空遺玄聖像，池魚恐是小龍身。", "久知天上仙官貴，不救山中道士貧。", "舊宅固應存太史，徽稱早已號真人。"]}