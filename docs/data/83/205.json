{"author": "陸文圭", "period": "宋", "type": "诗", "title": "洛中鄭慤三伏之際率賓僚避暑于使君林取大蓮葉盛酒以簪刺葉令與柄通屈莖輪囷如象鼻焉傳吸之名碧筒杯故坡詩云碧碗猶作象鼻彎白酒時带蓮心苦丙寅五月宜興州賞誠以此爲題爲賦十一首  其三", "paragraphs": ["有客相傳避暑方，採蓮不用採花房。", "綠盤擎重盛珠露，碧管虛中溜玉漿。", "象鼻捲風隨手曲，麝臍入水透肌香。", "醒來忽憶涪翁句，摘實分甘共母嘗。"]}