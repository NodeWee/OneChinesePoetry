{"author": "徐瑞", "period": "宋", "type": "诗", "title": "余與仲退讀書山間壬午至戊子無一日相捨己丑仲退去此余亦連年憂患回首已九寒暑念此樂不可復得感慨不已作字寄仲退覬其蚤賦歸來也", "paragraphs": ["獨聽松風度九夏，兩鬢無情生二毛。", "渠儂翰墨流聲遠，老我山林畜眼高。", "往日相從不知樂，只今說夢竟徒勞。", "男兒肯受人拘束，相見頻頻賦大刀。"]}