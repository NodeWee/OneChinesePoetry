{"author": "陸文圭", "period": "宋", "type": "诗", "title": "應昌路驛傍有古松一榦生十八枝爲斧所傷江西胡生圖以示州長官命余作詩", "paragraphs": ["盧龍迤北道應昌，八月飛雪六月霜。", "陰風蕭颯百草僵，牛羊隴坂狐兔岡。", "破郵古廟人鬼靜，傍植巨木百尺强。", "孤根綿綿蟄幽土，枝榦直上凌穹蒼。", "何年堂堂十八公，會朝侍立冠劍長。", "中有二公能死節，張許崛强存睢陽。", "餘生幸或逃斤斧，遠地何由選棟梁。", "西江行客苦好事，一見携之袖裏藏。", "摩挲老眼識奇怪，興作萬里神蒼茫。", "寒齋無復丁生夢，腹內惟聞葵藿香。"]}