{"author": "陸文圭", "period": "宋", "type": "诗", "title": "洛中鄭慤三伏之際率賓僚避暑于使君林取大蓮葉盛酒以簪刺葉令與柄通屈莖輪囷如象鼻焉傳吸之名碧筒杯故坡詩云碧碗猶作象鼻彎白酒時带蓮心苦丙寅五月宜興州賞誠以此爲題爲賦十一首  其五", "paragraphs": ["荷亭避暑約傳杯，醉引清風入手來。", "象鼻形彎通曲柄，鴨頭色重潑新醅。", "中擎玉液休傾滿，半捲青心莫展開。", "春酒一江能吸盡，始知李白是仙才。"]}