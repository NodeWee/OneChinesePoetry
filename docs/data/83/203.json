{"author": "陸文圭", "period": "宋", "type": "诗", "title": "洛中鄭慤三伏之際率賓僚避暑于使君林取大蓮葉盛酒以簪刺葉令與柄通屈莖輪囷如象鼻焉傳吸之名碧筒杯故坡詩云碧碗猶作象鼻彎白酒時带蓮心苦丙寅五月宜興州賞誠以此爲題爲賦十一首  其一", "paragraphs": ["外直中通異衆芳，嗅來葉氣勝花香。", "一杯先吸鑑湖月，滿口潜消玉井霜。", "尤勝朱櫻煎作蜜，何須紫蔗壓爲漿。", "細看象鼻彎彎曲，刺手猶嫌綠柄長。"]}