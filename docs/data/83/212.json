{"author": "陸文圭", "period": "宋", "type": "诗", "title": "洛中鄭慤三伏之際率賓僚避暑于使君林取大蓮葉盛酒以簪刺葉令與柄通屈莖輪囷如象鼻焉傳吸之名碧筒杯故坡詩云碧碗猶作象鼻彎白酒時带蓮心苦丙寅五月宜興州賞誠以此爲題爲賦十一首  其一○", "paragraphs": ["樽罍自古宴嘉賓，末世風流意轉新。", "筒葉捲來由鄭氏，杯荷製出始唐人。", "一時花草空傳玩，他日賓僚但飲醇。", "外直中通比君子，輸他光霽滿懷春。"]}