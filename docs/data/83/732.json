{"author": "陳紀", "period": "宋", "type": "诗", "title": "夜夢遊一野人家萬竹蒼寒老翁款留意甚厚予題詩贈之獨記一聯云與誰共住只明月所可論交惟此君覺足成之亦夢中意也", "paragraphs": ["一徑蒼寒長綠筠，雞聲人語隔林聞。", "與誰共住祇明月，所可論交惟此君。", "世事乘除天已定，人生勞逸念中分。", "卜鄰倘許通來往，分我南山一片雲。"]}