{"author": "陸文圭", "period": "宋", "type": "诗", "title": "察罕布哈忠翊父歿王事母表門閭本官棄職侍養守制三年一門節孝人所難能作詩美之", "paragraphs": ["王氣初不限中華，至性未嘗根六籍。", "門閭節行世所欽，父子忠孝天應惜。", "連環解玉理堅緻，老蚌剖珠光的皪。", "伯也執殳萬人敵，血染征衣歸不得。", "空留明鏡照孤鸞，妾顔如花心如石。", "鬒雲漸變蠶絲白，蓬首何曾御脂澤。", "北堂手植忘憂草，幸有斑衣可娛老。", "不須遣使寄當歸，兒無遠志歸來早。", "事親日短當愛日，祇今三年已素鞸。", "宰予衣錦殊未安，溫嶠絕裾非小失。"]}