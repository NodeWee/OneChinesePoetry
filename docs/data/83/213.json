{"author": "陸文圭", "period": "宋", "type": "诗", "title": "洛中鄭慤三伏之際率賓僚避暑于使君林取大蓮葉盛酒以簪刺葉令與柄通屈莖輪囷如象鼻焉傳吸之名碧筒杯故坡詩云碧碗猶作象鼻彎白酒時带蓮心苦丙寅五月宜興州賞誠以此爲題爲賦十一首  其一一", "paragraphs": ["刺葉爲筩製頗奇，鄭公故事老坡詩。", "擎來入手成欹器，注在當心即漏巵。", "玉露有香黏翡翠，碧雲無影浸琉璃。", "假饒吸盡西江水，鉢內生蓮是幾時。"]}