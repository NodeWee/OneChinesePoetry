{"author": "陸文圭", "period": "宋", "type": "诗", "title": "洛中鄭慤三伏之際率賓僚避暑于使君林取大蓮葉盛酒以簪刺葉令與柄通屈莖輪囷如象鼻焉傳吸之名碧筒杯故坡詩云碧碗猶作象鼻彎白酒時带蓮心苦丙寅五月宜興州賞誠以此爲題爲賦十一首  其二", "paragraphs": ["昔宴賓僚避暑林，傳杯故事到如今。", "屈莖聊當黄金杓，刺葉先抽碧玉簪。", "聞得鼻端香馥馥，流從舌底味森森。", "坡仙愛釀柑爲酒，却道清蓮带苦心。"]}