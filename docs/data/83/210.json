{"author": "陸文圭", "period": "宋", "type": "诗", "title": "洛中鄭慤三伏之際率賓僚避暑于使君林取大蓮葉盛酒以簪刺葉令與柄通屈莖輪囷如象鼻焉傳吸之名碧筒杯故坡詩云碧碗猶作象鼻彎白酒時带蓮心苦丙寅五月宜興州賞誠以此爲題爲賦十一首  其八", "paragraphs": ["露盤凈植水中央，好借詩人引玉觴。", "象鼻巧能通葉柄，馬蹄更與摘蓮房。", "吸川不覺西湖闊，漱石尤便玉井凉。", "醉裏興來休折遍，也留數葉覆鴛鴦。"]}