{"author": "陸文圭", "period": "宋", "type": "诗", "title": "迴途入玉晨觀圖經云周時太史郭真人宅周安得有真人哉有丹井養龍池白馬老君瑞像在焉壁間刻林靈素塵字韻詩戲次二首  其一", "paragraphs": ["洗凈人間萬斛塵，玉虛壇上夜朝真。", "井深莫探丹泉髓，屋小難容老檜身。", "符召得龍聊小戲，料分與鶴未全貧。", "名山採藥無空返，不見仙方見異人。"]}