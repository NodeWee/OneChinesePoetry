{"author": "陸文圭", "period": "宋", "type": "诗", "title": "甲申春張菊存遊洞霄諸公餞詩盈軸越明年余過故都補行卷之末", "paragraphs": ["春申下邑荒江濱，有眼不識錢塘春。", "朅來南北兩高峰，乍見西施真美人。", "曉妝濃淡看不足，誓結鶉衣老湖曲。", "安知湖曲有高人，如此仙姿尚嫌俗。", "別尋大滌登天柱，氣壓群峰三十六。", "歸來書窗風雨夕，潜聽三竺山靈哭。", "睠言玉局老飛仙，摩挲銅狄今幾年。", "神蛟飛鼠亦何有，金堂玉室空茫然。", "天風吹醒丹泉酒，碧桃津遠人回首。", "石上禽餘搗药聲，絕憐無訣授長生。", "今年却被山靈笑，依舊湖堤拾芳草。"]}