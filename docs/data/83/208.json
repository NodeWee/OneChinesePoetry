{"author": "陸文圭", "period": "宋", "type": "诗", "title": "洛中鄭慤三伏之際率賓僚避暑于使君林取大蓮葉盛酒以簪刺葉令與柄通屈莖輪囷如象鼻焉傳吸之名碧筒杯故坡詩云碧碗猶作象鼻彎白酒時带蓮心苦丙寅五月宜興州賞誠以此爲題爲賦十一首  其六", "paragraphs": ["當年避暑使君林，暇日諸賢肯過臨。", "荷带露香須緩折，酒無風韻莫輕斟。", "玉簪先透玲瓏玉，金注徐傾瀲灧金。", "葉底可能甘勝蜜，却憐小苦是蓮心。"]}