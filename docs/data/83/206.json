{"author": "陸文圭", "period": "宋", "type": "诗", "title": "洛中鄭慤三伏之際率賓僚避暑于使君林取大蓮葉盛酒以簪刺葉令與柄通屈莖輪囷如象鼻焉傳吸之名碧筒杯故坡詩云碧碗猶作象鼻彎白酒時带蓮心苦丙寅五月宜興州賞誠以此爲題爲賦十一首  其四", "paragraphs": ["碧雲影裏倚欄干，鯨吸詩人酒量寬。", "惟有鑑湖堪避暑，遥知玉井正生寒。", "簪開翡翠微通竅，滴下真珠滿走盤。", "一葉偶因風颭破，帕羅香沁幾時乾。"]}