{"author": "陸文圭", "period": "宋", "type": "诗", "title": "洛中鄭慤三伏之際率賓僚避暑于使君林取大蓮葉盛酒以簪刺葉令與柄通屈莖輪囷如象鼻焉傳吸之名碧筒杯故坡詩云碧碗猶作象鼻彎白酒時带蓮心苦丙寅五月宜興州賞誠以此爲題爲賦十一首  其七", "paragraphs": ["不須酒盞吸雲紅，刺葉潜令與柄通。", "碧色輪囷彎到底，黄流瀲灧注當中。", "醉來欲捉波心月，醒後因吹水面風。", "却笑求仙求不得，金莖半折露盤空。"]}