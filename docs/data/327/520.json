{"author": "范祖禹", "period": "宋", "type": "诗", "title": "四月三十日慈孝寺山亭席上次韻經父舍人送子敦都運待制赴河北", "paragraphs": ["去年使河東，飲餞天始秋。", "今年使河北，復作蕭寺遊。", "愧我燕居息，送公頻按州。", "雍容鵷鷺列，環珮鳴琅球。", "豈知勤徒御，與國揚王休。", "譬如果適口，安問梨與榴。", "此行功名會，肯使歲月流。", "載酒都門餞，行當迓歸輈。"]}