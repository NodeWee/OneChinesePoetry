{"author": "范祖禹", "period": "宋", "type": "诗", "title": "子瞻尚書惠涵星硯月石風林屏作歌以送之賦十二韻以謝", "paragraphs": ["端溪千仞涵明星，虢山木古藏陰靈。", "蘇公贈我此二寶，使我坐卧瞻雲屏。", "我觀天地間，有物皆流形。", "或從清空入幽谷，中夜隕石翻堦蓂。", "齊諧志怪不能狀，欲說但恐同優伶。", "公遊浙江探禹穴，長嘯宇宙臨滄溟。", "手攀天河弄星月，醉落大筆還微醒。", "故分星月入我室，光照窗户風生庭。", "長林偃絕壁，晚色寒青冥。", "似聞洪濤卷萬木，直榦不折當風霆。", "玄雲欲落雪，夜久孤燈熒。", "報贈愧無青玉案，苦吟徒使鬼神聽。"]}