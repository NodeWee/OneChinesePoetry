{"author": "彭汝礪", "period": "宋", "type": "诗", "title": "去年行建昌作詩招雲居元禪師近過南康不見用前韵馳寄", "paragraphs": ["雕金閒璧雲中居，臥龍更有文公廬。", "門前不設羊牛車，誰捋虎鬚跋狼胡。", "寶林環繞千珊瑚，中間一點摩尼珠。", "游戲樂說心如如，諸方傳錄爲奇書。", "愛師談實非空虛，生决定信無疑狐。", "表裏洞徹如冰壺，輕重已自分錙銖。", "咫尺祇恨相逢疏，各自有口能無吁。"]}