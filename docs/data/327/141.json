{"author": "孔武仲", "period": "宋", "type": "诗", "title": "縣圃有小城環之北面有邱阜聳出喬木蔽其上盖古戰棚也到縣之三月得荒徑攀援而上視其形勢可以爲亭北望平野乃增築之度爲四楹公事之隙休息其間", "paragraphs": ["堆案盈庭勢未休，灰心聊此作天遊。", "剪除榛莽成幽徑，支架茅篁接古丘。", "葉密風多能庇暑，雲開山出更宜秋。", "西園日涉從今始，誰信民官得自由。"]}