{"author": "范祖禹", "period": "宋", "type": "诗", "title": "席上分韻送天覺使河東以登山臨水送将歸爲韻分得臨字", "paragraphs": ["唐堯茹藜藿，民俗猶憂深。", "晉國壯山川，羌虜皆外禽。", "宸心敬折獄，使節慎所臨。", "夫君臺閣舊，空老翰墨林。", "松柏飽歲寒，鵰鶚候秋陰。", "攬轡上太行，北風爽煩襟。", "當令桑棗地，愁嘆爲謳吟。", "二江带雙流，三峨聳危岑。", "何時早歸耕，杖屨日相尋。"]}