{"author": "舒亶", "period": "宋", "type": "诗", "title": "粹老使君前被召約往它山謁善政侯祠既不果以書見抵謂可歎惜并示廣德湖新記因成長句奉寄", "paragraphs": ["長江衮衮西南流，秋水時至狂不收。", "大浪似屋山欲浮，王侯神智禹所啾。", "萬鬼琢玉它山幽，梅梁贔屭卧龍虯。", "咄嗟湍駭就斂揫，巨靈縮手愚公羞。", "障成十里沙中洲，支分股引聽所求。", "赤旱稽浸民不憂，那得蟲蝗隨督郵。", "汙邪甌窶滿車篝，斯民飽煖何以酬。", "廟貌突兀寒溪頭，歲歲雞黍祠春秋。", "老農擊鼓稚子謳，當時人物紛雁鷗。", "豈無鼎食腰金儔，朽骨往往空蒿丘。", "姓名幾復人間留，唯侯施惠膏如油。", "江聲浩浩風飂飂，千古不見使人愁。", "拔俗萬丈山標崷，使君不減裴商州。", "下車百蠧隨鋤耰，一笑四境無瘡疣。", "天閑老步須驊騮，已聞歸作金華遊。", "欽賢訪古意未休，畫船載酒岸鳴騶。", "約我與往置脯饈，冠盖紛紛暇莫偷。", "搔首悵望情綢繆，我問使君亦何尤。", "西湖萬頃蛟龍湫，幾年荒茀今則脩。", "鼛鼓弗勝財不掊，長堤岌嶫高岑樓。", "寫有澮兮蕩有溝，餘波北注引漕舟。", "桑麻被野禾連疇，鶴鶴白鳥雜游鯈。", "菰蒲菱芡厭採搜，柳楊成幄蔭道周。", "耕漁呼歌羸病瘳，使君之賜侯可侔。", "天邊旌旆看悠悠，父老雪涕爭攀輈。", "地僻借恂恨無由，高文摛秀春華抽。", "豐碑崒嵂鑱銀鈎，千年空此留海陬。", "君知此日思君不，還如今日人思侯。"]}