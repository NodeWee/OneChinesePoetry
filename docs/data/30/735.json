{"author": "劉敞", "period": "宋", "type": "诗", "title": "與聖俞君章樞言持國飲因以太公大刀王莽錯刀示之", "paragraphs": ["君不見九府圜法傾東鄰，齊公大刀又日新。", "君不見黄牛白腹蕩滄海，亡新錯刀忽遽改。", "一盈一虚更貿遷，勢如流波不復還。", "邇來上下各千歲，何異俛仰須臾間。", "王伯之事百存一，况此錢刀握中物。", "愚智共盡令人悲，興廢相尋空史筆。", "前有一樽酒，浩歌爲君壽。", "君能識此當日醉，身世悠悠復何有。"]}