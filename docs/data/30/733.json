{"author": "劉敞", "period": "宋", "type": "诗", "title": "劉涇州以所得李士衡觀察家寶硯相示與聖俞玉汝同觀戯作此歌", "paragraphs": ["李侯寶硯劉侯得，上有刺史李元刻。", "云是天寶八年冬，端州東溪靈卵石。", "我語二客此不然，天寶稱載不稱年。", "刺史爲守州爲郡，此獨云爾奚所傳。", "兩君盧胡爲絕倒，嗟爾于人幾爲寶。", "萬事售僞必眩真，此固區區無足道。"]}