{"author": "劉敞", "period": "宋", "type": "诗", "title": "去年得澄心堂紙甚惜之輒爲一軸邀永叔諸君各賦一篇仍各自書藏以爲翫故先以七言題其首", "paragraphs": ["六朝文物江南多，江南君臣玉樹歌。", "擘牋弄翰春風裏，斵冰析玉作宫紙。", "當時百金售一幅，澄心堂中千萬軸。", "摛辭欲卷東海波，乘興未盡南山竹。", "樓船夜濟降幡出，龍驤將軍數軍實。", "舳艫銜尾獻天子，流落人間萬無一。", "我從故府得百枚，憶昔繁麗今塵埃。", "秘藏篋笥自矜玩，亦恐歲久空成灰。", "後人聞名寧復得，就令得之當不識。", "君能賦此哀江南，寫示千秋永無極。"]}