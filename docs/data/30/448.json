{"author": "劉敞", "period": "宋", "type": "诗", "title": "吳九秋過西池作詩持國和之邀予同賦", "paragraphs": ["三山凌波濤，雲漢邈氛埃。", "世無乘槎客，安得窮昭回。", "天門洞閶闔，海池含風雷。", "淵淪蛟龍室，焜炫金銀臺。", "西顥何蕭條，百芳日已摧。", "誰能瑩心賞，喟子懷仙才。", "時變感所思，駐車載徘徊。", "已秋孰願夏，覽物彌歡哀。", "韓生肆爽言，觀變均齊諧。", "而我拘俗者，俊游日已乖。", "欲濯纓上塵，何時與君偕。"]}