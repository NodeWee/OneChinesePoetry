{"author": "劉敞", "period": "宋", "type": "诗", "title": "李覯以太學助教召曾鞏以進士及第歸俱會郡下素聞兩人之賢留飲涵虚閣", "paragraphs": ["孤鸞方北游，威鳳復南翔。", "邂逅中道遇，其音何鏘鏘。", "太平向百年，此固多美祥。", "擾擾都人士，爭先覿輝光。", "雖無醴泉流，江水清且長。", "雖無朝陽桐，翠樹茂且芳。", "念將萬里逝，願得少徬徨。", "爲君賦卷阿，因以謝楚狂。"]}