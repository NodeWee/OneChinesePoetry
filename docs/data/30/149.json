{"author": "劉敞", "period": "宋", "type": "诗", "title": "和閻都官九月十三日夜對月是夕某與子華聖俞如晦會飲君謨所", "paragraphs": ["秋霖恣淫溢，后土無時乾。", "忽驚浮雲盡，更覺天宇寛。", "涼月如白璧，飛來青冥端。", "衆星稍滅没，驚鵲自盤桓。", "興發思遠遊，惜無凌風翰。", "聊尋故人家，呼酒澆肺肝。", "適與二三子，四座俱解鞍。", "意合心同賞，百觴不辭難。", "玩古騐漢魏，舞姝試邯鄲。", "詼諧雜謡語，大笑傾衣冠。", "足爲一時樂，未悟清夜闌。", "毎至絕倒處，恨君不獲觀。", "明發得新詩，照人瑩琅玕。", "又知共兹翫，正若相從歡。", "君本青雲人，淹留尚郎官。", "曠懷不自屑，遇景宴且般。", "古來悲秋士，局促宋與潘。", "相望如轅駒，豈足爲君歎。"]}