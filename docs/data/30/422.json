{"author": "劉敞", "period": "宋", "type": "诗", "title": "将入京得淮南王工部書及遣壽州官船以来五言寄之", "paragraphs": ["生理厭漂蕩，三年若棲苴。", "春深感松柏，流涕望京華。", "誰言數舍近，局滯成天涯。", "鬢色新二毛，悵然空復嗟。", "明侯平生意，雖遠不云遐。", "叩君金玉音，眷我需於沙。", "旭日明清川，扁舟問貧家。", "雖非方外遊，此亦海上槎。", "盡日庇短篷，不慚負舍蝸。", "愧君濟川才，引領隔雲霞。", "何由一乘興，世累紛如麻。"]}