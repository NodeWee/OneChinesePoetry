{"author": "劉敞", "period": "宋", "type": "诗", "title": "和過騏驥院觀馬因飲李氏夜歸復與江謝會于敝居", "paragraphs": ["子真王濟徒，愛馬有馬癖。", "毎嫌駑駘衆，未覩千里格。", "朅來飛龍廐，一一數白黑。", "始驚麒麟骨，秀出無與敵。", "旗旄亂雲霞，鼓吹喧霹靂。", "從容看回旋，感激私歎息。", "此當逝崑崙，上與天無極。", "奈何局軒陛，終歳老羈靮。", "主人貴公子，埽榻多命客。", "聊欲寛其意，無爲稍戚戚。", "珍羞雜水陸，清酒漾金碧。", "嘲笑心目開，留連日已夕。", "歸來興不盡，駐馬問所適。", "知我方會友，投鞭遽登席。", "貧家竟何如，脯醢乏餘力。", "歌舞復無素，兒童强敦逼。", "多君平生懷，不與貧富隔。", "歡來亦酩酊，俛仰愧三益。"]}