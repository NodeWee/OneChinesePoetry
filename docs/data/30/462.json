{"author": "劉敞", "period": "宋", "type": "诗", "title": "招鄰幾聖俞和叔于東齋飲觀孔雀白鷴及周亞夫玉印赫連勃勃龍雀刀辟邪宫璽數物又使女奴奏伎行酒聖俞首示長篇因而報之", "paragraphs": ["前日俱遠别，夢中毎難期。", "何言一堂上，相與同宴嬉。", "幸勿卑陋巷，陋巷何獨卑。", "幸勿辭樽酒，樽酒安足辭。", "君看籠中禽，亦有山林思。", "習習不如意，焉用文章爲。", "君尋古人物，信有陵谷悲。", "擾擾不自適，會爲後世嗤。", "促節無窄袖，緩歌逐鳴絲。", "自美亦自惡，貴賤吾不知。", "縱談劇虚舟，快飲若漏巵。", "人生但如此，爲樂自一時。", "誰言冬夜長，俛仰星漢移。", "念無千金壽，愧子勤稱詩。"]}