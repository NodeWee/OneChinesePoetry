{"author": "劉敞", "period": "宋", "type": "诗", "title": "三日同景仁鄰幾濟川晦叔景□呂秘校劉判官會南曹飲五君皆尚書外郎劉呂修唐書官", "paragraphs": ["秋氣迎節至，涼雨乘高風。", "車馬散北闕，冠蓋會南宫。", "從吏殆成隱，玩歲復將窮。", "簿書幸無他，談笑偶多同。", "郎選冠一時，史才映羣公。", "著書駭深妙，聞道惴顓蒙。", "但願竊餘論，常此樽不空。", "寄迹三署老，不慚顔與馮。"]}