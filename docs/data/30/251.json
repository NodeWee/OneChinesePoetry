{"author": "劉敞", "period": "宋", "type": "诗", "title": "府公射堂飲酒輒陪尊丈侍郎兼揖諸孫拜獻拙詩", "paragraphs": ["煌煌南極星，粲粲北維斗。", "稟齡瑞明時，運柄燮萬有。", "降神非尋常，希世曾一偶。", "積善如公家，于今見純佑。", "安車告歸日，三府升平久。", "萬石均祿秩，魯公拜前後。", "茫茫周漢來，此事復聞否。", "黄金鑄大印，綠絲綰長綬。", "方爲累世滎，況多後來秀。", "戲禽試强弩，勸客滿春酒。", "賤子敢再拜，願公更眉壽。"]}