{"author": "劉敞", "period": "宋", "type": "诗", "title": "郡齋燕居寄海陵道粹儀真景休高郵不疑三太守學士", "paragraphs": ["尚容恥玩世，畏景希就陰。", "一麾諧微願，千里非遐心。", "平生志江海，寤寐在山林。", "及此吏如隱，始知古猶今。", "鷾鴯避落實，蜎蠉安蹄涔。", "但恐得已多，尚非力可任。", "諸公蓬萊秀，夙昔交契深。", "擊柝聲相聞，照鄰光四臨。", "清濁涇以渭，離合商與參。", "願言三秋思，毋閟金玉音。"]}