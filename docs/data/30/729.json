{"author": "劉敞", "period": "宋", "type": "诗", "title": "褒信新蔡兩令言飛蝗所過有大鳥如鸛數千爲羣啄食皆盡幕府從事往按視如言因作短歌記其實", "paragraphs": ["廣州奇禽鴻鵠羣，勁羽長翼飛蔽雲。", "嘯儔命侣自其職，飲水棲林餘不聞。", "今年飛蝗起東國，所過田疇畏蠶食。", "神假之手天誘衷，此鳥乃能去螟賊。", "數十百千如合圍，搜原剔藪無孑遺。", "曆尋古記未曾有，細察物理尤應稀。", "憶昔虞舜德動天，象爲耕地鳥耘田。", "聖時多瑞亦宜爾，請學春秋書有年。"]}