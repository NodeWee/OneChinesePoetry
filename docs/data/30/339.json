{"author": "劉敞", "period": "宋", "type": "诗", "title": "和江十飲范景仁家晚宿秘閣睹伯鎮題壁記番直日月感之作五古", "paragraphs": ["阮公有大度，于世無所營。", "顧獨好飲酒，而欣爲步兵。", "未嘗語是非，舉俗駭且驚。", "夫豈知胸中，磥磈獨不平。", "西登廣武原，咄嗟豎子明。", "朅來蓬池上，詠懷激哀聲。", "此風久不聞，寥落成千齡。", "鄰幾頗其流，貧賤能忘形。", "校書天祿閣，不忍游公卿。", "時從好事飲，傲兀人間情。", "髪白不自疑，歸來臥前楹。", "顧是壁上書，始知歳月傾。", "喟然感舊交，因欲東南行。", "黄鵠真去矣，白雲遠冥冥。", "吾聞至人語，大塊勞我生。", "天地一毫間，出處何重輕。", "但使樽有酒，長醉不用醒。", "君當觧此意，獨往何必清。"]}