{"author": "劉敞", "period": "宋", "type": "诗", "title": "直舍留道粹廣淵君實聖民伯初飲是日鄰幾濟川宴王金吾園亭不預會戯作五言寄之", "paragraphs": ["校讎中秘書，聞子宴城隅。", "大第丞相府，主人執金吾。", "浮雲駐清唱，回雪舞妖姝。", "金罍溢醇液，犀筯厭鮮腴。", "高談鬱不發，應接固已劬。", "我從四五公，置酒此石渠。", "開窗埽殘雪，列俎焚枯魚。", "谹言規姚姒，小說本虞初。", "不知敝緼寒，未覺膏粱殊。", "從容忽竟日，此樂亦誰如。", "長安事交游，貧富固有徒。", "不恨我失君，恨子不顧予。", "回頭成陳迹，萬事與化俱。", "題詩寄餘歡，毋乃笑其迂。"]}