{"author": "劉敞", "period": "宋", "type": "诗", "title": "雷氏子推迹石鼓爲隸古定聖俞作長詩敘之諸公繼作予亦繼其後", "paragraphs": ["結繩既亡書契出，文字變化尤倏忽。", "太山七十有二代，遺事昏昏萬無一。", "岐陽石鼓起晚周，宣王之詩史籀筆。", "天下金石凡幾存，此當爲甲彼皆乙。", "體勢鳥迹雜蝌蚪，詞章車攻與吉日。", "六書既廢小雅缺，能使兼存此其實。", "韓公昔甞歌感激，若弦周詩播琴瑟。", "雷生今復隸古定，如破魯璧傳簡帙。", "道之難行乃若兹，二千年間能事畢。", "先王親用必貴本，流俗玩文因喪質。", "此雖于今似不急，豈不班班見儒術。", "藏之天府自其所，大訓河圖亦何物。", "會稽羣玉久冥寞，漆簡韋編尚彷彿。", "昔人雖死名不朽，智者能爲巧當述。", "太學先生事起廢，誦此勤勤救埋沒。", "會令永與天壌傳，不比酒誥俄然失。"]}