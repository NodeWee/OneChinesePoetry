{"author": "劉敞", "period": "宋", "type": "诗", "title": "送袁同年殿丞陟通判撫州因還洪井舊居袁在朝數上書言當世事某與袁别十年矣語舊多可悲者留三日乃去", "paragraphs": ["輕舟何翩翩，斵冰浮清川。", "問之亦奚樂，歲宴道且邅。", "云我大梁客，游說萬乘前。", "畫策不見收，故鄉復言旋。", "薄祿及吾親，就官若歸田。", "名實两有適，遠近誰間然。", "憶昔都門别，爾來彌十年。", "蒼蒼豫章質，更覺摩青天。", "語舊或涕流，舉觴愧留連。", "相從且未果，使我心勞悁。"]}