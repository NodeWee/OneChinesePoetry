{"author": "劉敞", "period": "宋", "type": "诗", "title": "舅氏見索新詩", "paragraphs": ["賤子本不學，大賢宜見疏。", "奈何手賜教，反謂詩起予。", "高義終炯然，內慚良闕如。", "得非魯仲尼，不廢狂接輿。", "羈旅習荆楚，荒唐存簡書。", "敢驚和者稀，長恐歳已徂。", "雲漢回天章，圖書秘石渠。", "瓊瑤落咳唾，寒暑随吹嘘。", "百年渭陽悲，萬古秦風餘。", "嗟我送舅氏，終焉非路車。"]}