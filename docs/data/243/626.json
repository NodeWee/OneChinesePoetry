{"author": "杜衍", "period": "宋", "type": "诗", "title": "遠蒙運使度支以資政范公所寄黄素小字韓文公伯夷頌許昌文公淮西富公題詩於後才翁復綴雅什兼寄長安晏公公亦有作衍久兹休退人事僅廢不意雅故未遺悉以副本爲貺俾愚繼之對此怔忪既感且愧率成拙句奉呈敢言亦驥之乘聊爲續貂之比耳", "paragraphs": ["希文健筆鈔韓文，文爲首陽山下人。", "寧止一言旌義士，欲教萬古勸忠臣。", "頌聲益與英聲遠，事跡還隨墨跡新。", "當世宗工復題咏，尤宜率土盡書紳。"]}