{"author": "釋重顯", "period": "宋", "type": "诗", "title": "送師旻禪者", "paragraphs": ["深巖寂寂披蘭芷，碧霧紅霞映流水。", "空生别我期未期，絕域殊方擬輕擬。", "堪笑歸嶺南，奔馳何鄙彼。", "危急亂抛下，盡云提不起。", "伊予本自不將來，相送奚憑挂唇齒。", "旻禪客，旻禪客，師子子，應須落落存終始。", "君不見古人有言兮，撲碎驪龍明月珠。", "大丈夫到如此，行行不用頻彈指。"]}