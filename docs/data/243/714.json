{"author": "穆脩", "period": "宋", "type": "诗", "title": "秋浦會遇", "paragraphs": ["齪齪幽遐地，栖栖會遇人。", "窮愁艱理勝，羈旅易情親。", "豈意當漂謫，兹諧卜並鄰。", "温温窺表粹，晏晏奉嬉嚬。", "直道談端闢，橫流語下堙。", "綺文何斐疊，瑰行亦璘玢。", "敦分初投漆，交言乍飲醇。", "操心忠義合，開口肺肝陳。", "共昧隨時理，俱成迷患因。", "禍來非造次，語及自酸辛。", "衆奮漂山舌，孤縻坐獄身。", "詆誣惟腷臆，鍛鍊正逡巡。", "囚任桐棺躍，冤寧斗劍伸。", "君牽成狠翟，我患構奸秦。", "巧縱銛刀筆，幽争誷鬼神。", "精誠懷皎日，悲憤貫高旻。", "素誓端清檢，期無取玷淪。", "斬芻嘗鼓篋，卧藁先書紳。", "側璧疑曾辨，鈎金法所循。", "得情奚示喜，伏念不忘旬。", "粗評三章直，何辭一馬貧。", "決曹誠自任，司舉仰誰論。", "膺破藏奸柱，綱埋翦暴輪。", "存心固慨慕，有位敢希遵。", "驥騄程初發，虹蜺氣未振。", "沮磨圭失色，萋菲錦争新。", "肯或奇虚刃，翻成害實賓。", "木招孤秀伐，珠掇暗投嗔。", "跖蹻同非聖，敦犨衆忌洵。", "棘心終妬蕙，蓬首不羞螓。", "冶媚皆貍貉，跳梁並狡㕙。", "不無嫌虎據，的是惡鷹瞵。", "合力邪攻正，連謀僞訾真。", "蠅聲移栝榻，蟻漏墊嶙峋。", "抵玉爲凡礫，摧松作弊神。", "椎埋眢直墮，排陷堵潜填。", "卑濕終投誼，愁憂遂放均。", "籲辜賖蓋幕，照覆隔蟾踆。", "流落窮山崦，夷猶積水垠。", "望家惟霣泣，向國祗低顰。", "艱毒天崩杞，邅危歲在辰。", "庭幃偏屺岵，伯仲邈瓛璡。", "愧未鴟夷死，漸如渾敦嚚。", "睢盱搖尾獸，宛轉曝腮鱗。", "已歎栖遲郡，尤居寂寞濱。", "土風傳細碎，心事遘凶屯。", "城郭周□援，人烟簇野津。", "賈檣通勁越，商颿徹甌閩。", "谿婦收菰米，村娃貨竹薪。", "回頭波渺渺，動足石磷磷。", "再見來巢乙，頻聞入市寅。", "滿林垂嘯狖，當面走驚麕。", "水寺傳將久，沙禽漸欲馴。", "無心從碌碌，任志守諄諄。", "早作慵洮盥，宵眠獨歎呻。", "機床閒筆格，窗牖亂書筠。", "舊葛那支暑，貧炊莫續晨。", "未嘗遊井閈，况復出城闉。", "悒悒危腸潰，昏昏病目瞤。", "梅蒸衣醭黦，瘴觸面黧皴。", "未免雞猜鶴，徒希鵲庇鶉。", "素鵝求庾悦，碧鸛事韋詵。", "詎識開三雅，奚誰指一囷。", "歡無官局事，病免府趨塵。", "避路深藏拙，忘機獨任純。", "鳶輕饑鸑鷟，駑誚瘦麒麟。", "瑕謫連城寶，驚疑照席珍。", "泥蟠蚖肆若，塗曳蝘嘲頻。", "機弛千鈞絭，剛摧百鍊鑌。", "慍憂宜悄悄，讒吠更狺狺。", "漸豆多聞耳，全膠欲語唇。", "已甘鍾律啞，難鬭釜雷震。", "近歎非辜者，還稱被譴臻。", "堪持言自解，姑以命相詢。", "頓覺窮通外，殊驚得喪冺。", "豈煩懷魯汶，并說忘岐豳。", "兹共追隨日，時逢物景春。", "雜花明浦嶼，細草染郊畛。", "繡羽來穿柳，粧鬟去采蘋。", "畫船江汎汎，銅鼓野鼘鼘。", "荷芰卷生渚，蕪菁秀出壣。", "叢暄茶正發，秧暖稻初匀。", "遠去尋芳徑，閒留坐翠瀕。", "小蠻聊倒榼，獨繭暫垂緡。", "烟杪聞啼魄，沙壖過祭獱。", "道宫披古碣，僧閣凭雕楯。", "滯迹慚魚鳥，歸懷謝茗蓴。", "誰憐秦逐客，自恥晉縲臣。", "學憶居州里，文曾力組紃。", "曾倉祛秕稗，任苑薙荆榛。", "壯節輕宗慤，奇才轢卞彬。", "賦毫摛藻繪，詩墨灑玭琳。", "始角詞塲勝，争馳羲轂轔。", "戰瘤知景陷，盟手敢他捘。", "勇俟邀圭爵，功期取鼎茵。", "鄉書先鶚禰，省薦半龍荀。", "藝竊登廷試，名叨擢帝宸。", "闕嚴趨紫貝，陛峻拜蒼銀。", "變化初飛壁，埏和却在鈞。", "三年紆選調，一命就陶甄。", "冗驟司囹圄，卑纔服瓀珉。", "上寮非遂霸，同列異超珣。", "介立旁無援，陰排密有夤。", "隄防雖少戅，坎坷亦多遜。", "繳已能傷雁，罘仍未放麟。", "踰年留異域，肆會奉嚴禋。", "仰問蒼蒼理，難窮蕩蕩仁。", "良圖君未聘，薄命我方湮。", "蓬藋何當返，蘭荃自可紉。", "肴蘇調旨膳，舂稅給租緡。", "寄傲邱名麥，遺榮野號莘。", "退藏師李謐，貴顯讓顔竣。", "躡蹟三高士，追狂六逸民。", "耕臯營酒秫，樵谷訪琴槆。", "畚土封花墢，誅茅出果榛。", "園中持銚鍤，林下設罝罠。", "至理鵬齊鷃，浮生菌等椿。", "未甘捐糞土，所幸曳絲綸。", "南面同堯禹，岩廊即甫申。", "固應容一叟，鼓腹得還淳。"]}