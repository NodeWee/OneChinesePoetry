{"author": "郭印", "period": "宋", "type": "诗", "title": "臨都試院考校已畢諸公尚恨遺才勉作數語釋其意", "paragraphs": ["平時參與商，會遇何由緣。", "相從棘闈中，再見月之弦。", "歡然臭味合，言笑浩無邊。", "論事快今古，談玄貫天淵。", "白袍閲多士，燈窗極精研。", "所得乃溢數，無路能周旋。", "躊躇不忍舍，在野恐遺賢。", "我時職監視，日食亦千錢。", "一言爲訂正，少逭饕餮愆。", "譬如滿盤珠，差擇先光圓。", "又如采美玉，疵瑕終棄捐。", "兹事既不免，吾心白日懸。", "群公人中傑，行簉蓬瀛仙。", "願開取士額，條畫奏上前。"]}