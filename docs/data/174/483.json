{"author": "郭印", "period": "宋", "type": "诗", "title": "横翠堂成與諸公落之蒙貺佳篇不敢當也謾作數語以紀其實", "paragraphs": ["何處無奇觀，隱顯隨所遇。", "事有幸不幸，邂逅元非素。", "招提枕山趾，出郭纔數步。", "高亭齊浮雲，杖策邀我屢。", "西廂偶徘徊，屋敝驚頹仆。", "穴壁試一窺，似覺萬景聚。", "同來老先生，錯愕喜相顧。", "明朝便鳩工，棟宇更尋度。", "華堂不日成，雜沓千山赴。", "落日下層巔，寒烟籠遠樹。", "乾坤發祕藏，物象爭呈露。", "爛賞良未能，草略杯盤具。", "群公意盡歡，韻語各吟賦。", "和氣回陽春，篇篇奏韶濩。", "堂以横翠名，誇詫盈道路。", "人材何異此，用舍得其趣。", "渭濱一釣夫，起爲周室輔。", "皇皇魯真儒，終以不合去。", "聖道奚加損，山亦無新故。", "廢興適然耳，萬事成感悟。"]}