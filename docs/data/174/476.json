{"author": "郭印", "period": "宋", "type": "诗", "title": "馮當可以日暮碧雲合佳人殊未來效建除體作詩招勝之且索同賦因用其韻", "paragraphs": ["日色久無光，霖霪更彌旬。", "暮空出華月，秋氣生精神。", "碧天湛如水，山川供奇珍。", "雲韶髣髴奏，嗈嗈鴻雁賓。", "合歡亦有酒，寫景招四隣。", "佳篇一諷誦，逸氣凌蒼旻。", "人龍憶許子，枉駕定何辰。", "殊方思會面，語笑情益親。", "未聞環珮音，懷想空谷人。", "來成六溪逸，氣合同天倫。"]}