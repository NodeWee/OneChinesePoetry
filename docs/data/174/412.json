{"author": "郭印", "period": "宋", "type": "诗", "title": "類試院考校九月十日塔之八級中現寶光楊齊伯有詩記其事亦賦一首", "paragraphs": ["崢嶸大千界，等是菩提鄉。", "昆蟲暨草木，各放無邊光。", "而况佛之覺，靈明亘十方。", "化身三昧火，骨節金彌剛。", "纍纍燦五色，珠璣斗斛量。", "寶傳百世後，伽藍深秘藏。", "錦官岌浮圖，直上干穹蒼。", "中有堅固子，示現尤非常。", "朝來八級內，明燈忽煌煌。", "胥隸走驚詫，觀者即堵墻。", "初疑伏螢過，顯沒何微茫。", "繼如兩星出，左右爭飛揚。", "是時霽霧歛，若木昇太陽。", "儻非照耀成，不知果何祥。", "西南一都會，廣開選士場。", "定應得奇才，歸美報君王。"]}