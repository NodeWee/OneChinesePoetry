{"author": "郭印", "period": "宋", "type": "诗", "title": "時升詠雪禁體物矣而彥序復爲之取韻尤嚴勉強攀和", "paragraphs": ["朔風吹空高岡裂，忍凍幽人心似鐵。", "今朝雲色一天同，片片如簁墮濃雪。", "影搖寒水照曈曨，聲瀉黄蘆聽騷屑。", "澗谷凝時麕鹿死，園林壓處桑榆折。", "乃知造物本均平，高下不論凹與凸。", "登臨四顧浩漫漫，千村萬落青烟滅。", "憶昔子卿使匈奴，不拜穹廬何勇決。", "漠北酸寒十九年，鬢鬚脱盡形容薾。", "故人今亦在窮荒，高風凜凜皆傳說。", "鴻雁南來好繫書，應念邦家五情熱。"]}