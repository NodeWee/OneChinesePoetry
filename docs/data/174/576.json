{"author": "郭印", "period": "宋", "type": "诗", "title": "陪程元詔文彧李久善游漢州天寧元詔有詩見遺次韻答之", "paragraphs": ["四海豈無兄弟親，氣合行須同父母。", "相逢坐語忽移時，不覺朝飡輒過午。", "品評人物妙雌黄，議論邦家入覼縷。", "危言齰舌久自吞，幽憤填膺欣欲吐。", "字字珠璣落齒牙，篇篇錦繡裁胸腑。", "已驚大敵森戈矛，端笑羸師卧旗鼓。", "憐君風韻過諸王，顧我才情非小杜。", "何當再訪南歸僧，不恥更問西來祖。", "欲登塔級挽晴雲，更試茶甌潑新乳。", "平生識面有千百，屈指論心無四五。", "偶然流水遇知音，爲抱焦桐弄宮羽。"]}