{"author": "郭印", "period": "宋", "type": "诗", "title": "少虛以中秋有月預作詩亦次韻矣而月不爲出因成數語以解前篇", "paragraphs": ["兹辰陰雨霽，佳月望雲端。", "徹燈不掩戶，佇對清輝寒。", "嫦娥豈誤人，出入由天關。", "天應怕鐫鑱，故將好景慳。", "坐久成歎息，邂逅一何艱。", "收視照肝肺，中有白玉盤。", "光明無與比，通昔夢魂安。", "君今先悟此，一笑定忘言。", "雖云形影隔，是心常往還。", "前詩非游戱，勿作綺語觀。"]}