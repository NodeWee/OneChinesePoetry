{"author": "郭印", "period": "宋", "type": "诗", "title": "時升詠雪效前人體盡禁比類顔色等字率予同賦用其韻", "paragraphs": ["豐年真可必，時雪降今冬。", "飛霰紛紛集，同雲羃羃重。", "爐深添熾炭，寺遠隔疏鐘。", "先壓窗前竹，難分嶺上松。", "畫樓欺酒力，幽徑滅樵蹤。", "蓑笠看漁父，鉏犁慰老農。", "穿簷寒正苦，布野潤宜濃。", "梁苑思重賦，袁門想半封。", "龍沙猶張王，虎士莫驕慵。", "吾土端無恙，天公久見容。"]}