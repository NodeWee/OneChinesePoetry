{"author": "郭印", "period": "宋", "type": "诗", "title": "再用前韻", "paragraphs": ["我生垂四十，兩鬢抽素髪。", "聲色不掛眼，豈羡凌波襪。", "唯有學道心，了不見超越。", "何由插羽翰，往造金門謁。", "反觀金水性，端似天邊月。", "本從無中來，一物肇恍惚。", "玉兔吐寒光，琪樹遥清樾。", "亭亭照八紘，圓影射滄渤。", "斯言世豈聞，輕泄恐天罰。", "吁嗟夸毗子，自分無仙骨。", "狥財析秋毫，嗜酒醉深窟。", "一迷不復返，長病如中暍。", "空存玄牝門，金樞已摧闕。", "猶爲兒女計，白首戀簪笏。"]}