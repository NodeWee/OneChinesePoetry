{"author": "郭印", "period": "宋", "type": "诗", "title": "知郡范公澤游野意軒盡斬軒前惡竹之蔽眼界豁然時升有詩用其韻", "paragraphs": ["勝景天壤間，造物不能祕。", "堂堂亘古今，取舍愈無匱。", "江山本自如，優劣隨人意。", "城東古招提，軒宇舊鑿翠。", "老僧不解事，養竹日蒙蔽。", "高人偶來游，躊躇重增喟。", "呼童縱斧斤，似割眼中翳。", "平原露寒蕪，遠樹浮翠氣。", "天闊飛鳥沒，雲烟蕩無際。", "快哉指顧間，千里歸睥睨。", "我聞亟走觀，宛非前日地。", "風光捆載歸，髣髴挑吟思。", "珠璣忽飛來，怳與吾心契。", "更欲紀其由，多辭亦云贅。"]}