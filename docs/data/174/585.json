{"author": "郭印", "period": "宋", "type": "诗", "title": "眉州太守劉公忽於池中獲東坡所作遠景樓碑鄉人費洪雅有詩美之因率同賦次其韻", "paragraphs": ["東坡淪没文委地，藝圃書林荒不治。", "遺編禁錮學無師，木不從繩金失礪。", "高樓遠景尚崔嵬，妙琢雄詞非骩骳。", "幾年困厄在污池，照夜寒光空水底。", "有如鐘磬傳不朽，壁間字字搖科斗。", "雷霆破蟄里耳驚，龍蜧蟠泥神物守。", "豐城劍氣異青黄，一遇雷公難祕藏。", "僵碑植立豈偶爾，文章政事兩熒煌。", "舊俗千年蒙敎化，濯以江漢暴秋陽。"]}