{"author": "郭印", "period": "宋", "type": "诗", "title": "正月初八日同莫少虛蒲大受王園泛舟各賦二首  其二", "paragraphs": ["名園春信來，冷眼思一窺。", "吏文巧束縛，穎脱迺不覊。", "興發勇欲往，壯士先登埤。", "但得一樽樂，豈論官職卑。", "况兹横清流，適然副心期。", "梅梢出翠竹，照水兩猗猗。", "野航轉澄碧，小雨斜風吹。", "平生江海懷，是日慰渇饑。", "村迥孤煙處，林深幽鳥時。", "端疑是吳越，夢到身亦隨。", "同遊客靡惡，喜氣回朝曦。", "醉倒不自惜，一葉忌傾欹。", "新詩許共賦，未唱心力疲。", "歸來已陳迹，物理觀盛衰。"]}