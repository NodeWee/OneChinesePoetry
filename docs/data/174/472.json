{"author": "郭印", "period": "宋", "type": "诗", "title": "九日同諸友游豐樂院翠圍亭檻前竹樹蓊蔽命僧剪除青山宛然復出遂以開林出遠山爲題探韻印得林字", "paragraphs": ["築亭邀青山，眷此幽意深。", "十年廢掃除，木拱竹成林。", "客來眼生翳，不惜斤斧尋。", "丁丁度餘響，几席延嶔崟。", "一掌開平川，雙鬟出高岑。", "初疑白日晦，坐頃失繁陰。", "虛壁蕩晴影，耿耿明衣襟。", "是時菊花節，悠然副登臨。", "殘霞映夕酌，幽籟隨清吟。", "人情異晨夕，山色無古今。", "世間諸法空，通塞本由心。", "勉揮金寶劔，勿使茅葦侵。"]}