{"author": "郭印", "period": "宋", "type": "诗", "title": "九月二十日率趙彦和王平叔劉誼夫遊棲巖寺彦和有詩次其韻", "paragraphs": ["少時苦愛山，藜杖春復秋。", "峰巒如佳人，一顧銷百憂。", "野性不受覊，思與麋鹿遊。", "失腳名宦場，冠纓絡人頭。", "州家費經營，心輪日萬周。", "遇陰求少息，此身等蜉蝣。", "頗聞西山佳，往作半日留。", "小徑開宇宙，髣髴規神州。", "萬象几席間，雲煙渺沉浮。", "同來三益友，清逸詩家流。", "相期老巖穴，委質巢與由。", "吾廬有雲溪，拂袂行歸休。"]}