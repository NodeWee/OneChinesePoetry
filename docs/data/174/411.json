{"author": "郭印", "period": "宋", "type": "诗", "title": "蜀州試闈豋樓西山巍然可愛因用試舉子股肱蕭曹詩肱字韻賦詩一篇呈同舍", "paragraphs": ["棘闈倦覊束，何異韝上鷹。", "突兀有高樓，寸目堪遠凝。", "雨殘空正霽，暑盡秋初澄。", "西山横一天，奇峰矗層層。", "素約念樵子，煙霞同曲肱。", "口腹在塵土，擺脱良未能。", "嵩岱久隔絕，氛霾尚薫烝。", "唯有岷峨秀，宇宙誇崚嶒。", "或悵碧雲合，或瞻紅日昇。", "危欄朝暮意，拉君時一登。"]}