{"author": "郭印", "period": "宋", "type": "诗", "title": "普慈學官何子固廨舍有溪月軒明復留詩用其韻", "paragraphs": ["碧霄桂影墮寒溪，賞心正與幽人期。", "憑軒一俯吟思發，雕肝鏤肺成新詩。", "水流月出咸自爾，去來休論東與西。", "句中之眼落第二，紛紛名字俱人爲。", "胡不反觀自已月，照耀古今無遷移。", "有客問我月安在，天上人間總不知。", "光吞萬象竟何有，一語誑人真自欺。", "我欲提此吹毛劍，戮盡叢林多口師。"]}