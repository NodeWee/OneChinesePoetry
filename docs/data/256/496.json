{"author": "鄭清之", "period": "宋", "type": "诗", "title": "冬節忤寒約客默坐爇品字柴作五禽戲體中差小佳園丁以矮梅至如見東郭順子使人之意也消欣然呵皸手凍筆占數語呈劉菊坡博一笑  其二", "paragraphs": ["雪毛舞風學喓趯，凍落天孫碎雲織。", "玉肌不粟彭祖方，戲挾奇芬笑安息。", "生憎萬花肯同調，嗤點壽陽聊半識。", "結根不向青桂宮，絕交月姊無難色。", "誰能柔此老强項，朝暮隆隆轉媧石。", "春風爲媒懶結子，來訪苔痕娛夢得。", "人間要覓爾許清，語渠肉食乃無墨。"]}