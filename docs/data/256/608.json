{"author": "鄭清之", "period": "宋", "type": "诗", "title": "鄭德言親睹洛伽觀音相遂依所見繪畫朝夕嚴奉且求贊語敬題其旁", "paragraphs": ["具足圓通性，一念本昭徹。", "佛我與信心，是三無差別。", "凡人未見聖，如渴以河說。", "佛身忽現前，如水印秋月。", "心精自開遮，見根匪優劣。", "念中有大士，珠瓔百寶結。", "補陀洛伽相，在在猶日揭。", "是名爲正觀，倒想作奇絕。", "稽首圓通尊，茲念無起滅。", "非相亦非念，不盈復不闕。", "唯然觀自在，無眼耳鼻舌。"]}