{"author": "鄭清之", "period": "宋", "type": "诗", "title": "可齋陳大卿政成之暇蒐討河渠爲鄉國長久慮開萬世利非君侯其誰屬因效一得以廣盛心焉", "paragraphs": ["四明瀛海壖，大田沃多稼。", "三江納行潦，九穀偏畏夏。", "治水宜講行，時哉及閒暇。", "方當暑如惔，孰謂晴可乍。", "十雨非所憂，一暴良已怕。", "東有錢湖浸，寒玉渺無價。", "西有它山源，盈科通晝夜。", "維此兩支邑，厥田俱下下。", "問之何因爾，水道無所舍。", "河伯空望洋，旱魃巧乘罅。", "緬思井田規，畎澮分溆汊。", "培浚儻高深，怒潮敢雄跨。", "官但督賦輿，誰肯趨田駕。", "六輔能即功，百泉豈難壩。", "願言均此施，利澤侔造化。", "盡復淮南陂，端可儕杜亞。"]}