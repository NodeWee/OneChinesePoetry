{"author": "鄭清之", "period": "宋", "type": "诗", "title": "冬節忤寒約客默坐爇品字柴作五禽戲體中差小佳園丁以矮梅至如見東郭順子使人之意也消欣然呵皸手凍筆占數語呈劉菊坡博一笑  其一", "paragraphs": ["少日愛花螽趯趯，老去凍蠶已休織。", "水村山郭一枝曉，忽到窗前三嘆息。", "年年雪裏自作春，摇手東皇不相識。", "衣冠古岸綺季至，介胄嶙峋亞夫色。", "從來魏徵真嫵媚，要是廣平終鐵石。", "月香水影兒女語，千古詩腸描不得。", "笑馮與可幻竹君，相對無言面深墨。"]}