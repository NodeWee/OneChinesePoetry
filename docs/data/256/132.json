{"author": "洪咨夔", "period": "宋", "type": "诗", "title": "阮亨甫壽樂堂澹庵各一首 壽樂", "paragraphs": ["孤塔明橫巘，短橋華枉渚。", "結堂水石邃，奉此清節母。", "菊能駐頹景，松下蔚可數。", "萱能忘百憂，竹間粲欲語。", "日淡迎春風，雲薄謝秋暑。", "板輿穿蔭來，綵袂踏花舞。", "點頭每一笑，彈指忽千古。", "盡將柏舟淚，灑作蓼莪雨。", "僾然其若存，青山照庭戶。"]}