{"author": "鄭清之", "period": "宋", "type": "诗", "title": "舊冬得蔞蒿數十根植之舍傍今春遂可採擷輒持羾黄堂拙語先之聊發一笑", "paragraphs": ["蔞蒿見錄爾雅篇，族譜系出荆楚壖。", "居人采擷不論錢，橫道𨈆轢如車前。", "物有貴賤所遇然，雞壅豕苓以帝言。", "世間何有正味焉，耆芰昌歜性所便。", "冰壺先生虀甕傳，敢驕玉食輕膏羶。", "天隨酷謂杞菊賢，一賦金石聲相宣。", "玉糝羹芋稱蘇仙，天上酥酡能比肩。", "憶昔客授湘湖偏，乍逢此蒿口流涎。", "嚼寒冰玉香滿咽，紺滑琉璃鳴貝編。", "糅以豚膏軟如綿，脆甘豐膩潔且鮮。", "天花石耳羞爭妍，木雞退飛山之巔。", "笑渠芽蕨成兒拳，岸視橰圃眉宇軒。", "七葅五菜誰敢先，獨能兄事玉版禪。", "一別楚産知幾年，孤根朅來植鄞川。", "春苗出土含曉煙，援條小摘喜欲癲。", "故人千里方言還，調芼酌之雙觥船。", "枯腸慰滿藜莧緣，食芹而美不敢專。", "遣送兵厨羞俎籩，噴飯一笑篔簹邊。"]}