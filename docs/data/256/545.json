{"author": "鄭清之", "period": "宋", "type": "诗", "title": "紹定閩寇平上功省府黄伯厚與焉余時在政事堂趙用甫掾西曹力言此文墨士請官以左選既而賞戾法迄授武階去歲戊戌用甫帥鄞乃來爲閫屬余浪跡湖山歲餘始一見稍稔接觴詠亹亹迫人間及前事有見晚恨余與之酒曰一文資直慁子然以人廢法雖相知如今日亦弗敢則笑而不怨赴調行在所贈以君莫愁之歌", "paragraphs": ["君莫愁，君莫愁，不龜澼絖能封侯。", "君莫愁，君莫愁，腰六相印一敝裘。", "看渠涎顙與躄足，千金信矣壺中流。", "荻花江月正佳耳，青衫浪泣琵琶舟。", "短衣楚製乃翁喜，未必挽弓右丁字。", "貂蟬本是侍臣冠，有時出自兜鍪裏。", "雖然萬戶將軍臂，夜逢醉尉頭搶地。", "賣薪愚婦輕買臣，不信讀書有奇事。", "世間衆萬無定容，桃笙木棋唯所逢。", "秋來桂菊黄金叢，千機錦繡開芙蓉。", "西風也解作富貴，豈必桃李專春風。", "得時失據自甘苦，姑置是事天夢夢。", "君莫愁，君莫愁，雙手試捫舌在不。", "勸君勤買西湖船，打篷疎雨旗亭酒。"]}