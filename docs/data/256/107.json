{"author": "洪咨夔", "period": "宋", "type": "诗", "title": "九華葉子真賦汴吳兩都極陳治亂之原仍有詩用杜遣懷韵見寄因和酬之", "paragraphs": ["於皇永昌陵，食龜大梁都。", "坐控天下樞，卜世周鼎俱。", "聖賢六七作，夷夏同康衢。", "懷鴆玩積安，厝火忘細娛。", "黼京相與樂，興亡視如無。", "元氣付一錮，膏血供百須。", "但知豢富貴，金珠潤黄壚。", "豈料醉夢中，蠱瘵生華腴。", "凄風暗離黍，斜陽渺煙蕪。", "空令老忠簡，渡河死猶呼。", "南來吳會雄，北望汴水枯。", "迓續赤帝脈，覊縻黄頭胡。", "楚蜀壯襟带，江淮豐灌輸。", "以此圖中原，所嗟欠謀夫。", "平園舊賓客，清燈耿寒爐。", "搔首宿感集，拊髀流光徂。", "理亂有成鑒，天高不容呼。", "擬古賦二京，舉一通三隅。", "謂墮狗監舌，寧老瓜芋區。", "誰能齒臯朔，俳優雜星巫。", "芙蓉歸去來，月落長庚孤。"]}