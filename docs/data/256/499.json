{"author": "鄭清之", "period": "宋", "type": "诗", "title": "冬節忤寒約客默坐爇品字柴作五禽戲體中差小佳園丁以矮梅至如見東郭順子使人之意也消欣然呵皸手凍筆占數語呈劉菊坡博一笑  其五", "paragraphs": ["菊坡筆挽千鈞力，剪就冰綃出鮫織。", "謫仙笑作揚州詩，鵬賦消摇六月息。", "市門聊學子真隠，下坐還從季野識。", "清標自是孤山姿，㜮眡唐家六宮色。", "芒端琢句貌疎影，竹邊着渠牛礪石。", "枝橫带雪最佳處，近水清寒月先得。", "語梅政可兄涪翁，凍雨浯溪打碑墨。"]}