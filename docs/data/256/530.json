{"author": "鄭清之", "period": "宋", "type": "诗", "title": "謝鄭廣文和韵", "paragraphs": ["鱣堂心醉經，精神應滿腹。", "溫飽非所志，飲食不以目。", "說詩稱解頤，善問待攻木。", "頗愁百斛量，孔庭惟立獨。", "俎豆答衛問，筐瓷欠鄒漉。", "曾子非養口，漆園且尊足。", "時於清夜分，酌以翠勺綠。", "聊澆磊磈胸，不廢吾伊讀。", "每篇亦作句，如對紀書竹。", "相逢蓋初傾，一別桑重沃。", "融尊慚坐滿，魯餽疎拜僕。", "衛生不自寶，抑首親患玉。", "囊無諛墓金，米乏佳傳斛。", "厨煙爨人凊，蔬課園夫督。", "粟缾收秫田，黍釀用陰麴。", "解同杜陵襟，期醉昌黎菊。", "赤手當縛菟，白眼謾嗔俗。", "莊虛左氏宴，觴肯西子屬。", "酒債負尋常，會期遭百六。", "要須中聖賢，庶以展伯叔。", "醉入無功鄉，醒豈屈原族。", "岸幘一笑粲，共賦醽酒醁。"]}