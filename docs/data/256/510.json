{"author": "鄭清之", "period": "宋", "type": "诗", "title": "昨雖移韵於蘭然石鼎聯章不可以不成也再賦一則語以殿衆作亦騷之亂詞云  其二", "paragraphs": ["續詩愧無修綆力，意緒中斷軻母織。", "掉頭吟坐欲成寐，出吻悲鳴方願息。", "君詩愛梅筆不停，四疊陽關人未識。", "冰壺交映雪同調，秋水爲神月爭色。", "翛然未肯弟山礬，介如何必化松石。", "詩壇置韵百夷姓，敵壘收功劇孟得。", "須君爲梅作佳傳，問事玄冥煩史墨。"]}