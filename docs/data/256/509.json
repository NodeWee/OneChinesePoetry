{"author": "鄭清之", "period": "宋", "type": "诗", "title": "昨雖移韵於蘭然石鼎聯章不可以不成也再賦一則語以殿衆作亦騷之亂詞云  其一", "paragraphs": ["好惡移人信有力，宮姬尚取崑崙織。", "剛姿未必廣平愛，皓首誰憐趙岐息。", "夷車衡茝蓀芷荃，富矣離騷誇博識。", "靈均頌橘不及梅，內白孰爲有精色。", "夫何卞玉楚見棄，素榮無乃碔砆石。", "梅古賢人又何怨，伯夷正自求仁得。", "氏以墨胎端自污，請效公輸爲削墨。"]}