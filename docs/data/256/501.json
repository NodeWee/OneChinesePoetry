{"author": "鄭清之", "period": "宋", "type": "诗", "title": "廣文出新意得梅之全花實根葉譜入秀句輒效反騷一章", "paragraphs": ["東風不借半分力，老樹絲窠罥寒織。", "虛枝生白獨也正，夜氣歸根吹以息。", "箇中灑灑無一塵，無眼界至無意識。", "居然暗發定慧香，不取諸相了空色。", "若於此花論相好，是人如以木鑽石。", "吾嘗聞之老瞿曇，無有少法爲可得。", "我詩當以無耳聽，索梅一笑付蠅墨。"]}