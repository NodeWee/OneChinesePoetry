{"author": "鄭清之", "period": "宋", "type": "诗", "title": "客有誦袁蒙齋得雨酬倡之什輒賡元韵志喜也呈虛齋使君  其三", "paragraphs": ["豢龍作醢龍吞聲，天公憒憒迷雨晴。", "玉脂泣烹足媚嫵，苦酒五色生光明。", "龍雖神物畏饞吻，携朋去作天田耕。", "稚禾婉婉魚薧立，高原庚庚龜兆橫。", "漢家燮調豈無術，陰陽縱閉歸董生。", "□□□□□□□，□□□□□□□。", "我貧自笑一瓢許，瓶粟屢空慚釜與。", "彭澤曾無種秫資，沂水聊助詠雩舞。", "頗怪吹雲讀風訟，浪愁淅米繙危語。", "清時何事弘羊烹，善政端無甯虎乳。", "仁人拯溺非姑徐，亟挽天漢如决渠。", "我知造物識君意，十日一雨焉取餘。", "願君展此作霖手，蘇民旱徙扶黄初。", "在在京坻賦高廩，坐令歌頌銷欷歔。", "病坡作計羹玉糝，辟穀寧羨黄石書。"]}