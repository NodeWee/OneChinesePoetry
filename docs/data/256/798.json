{"author": "汪莘", "period": "宋", "type": "诗", "title": "訪吳安撫命賦詩竹洲中有靜香亭長堤靜觀齋舞雩亭", "paragraphs": ["鳳麟敢謂皇家無，如公自合應時須。", "胡爲返駕竹洲隠，只與高堂素壁成畫圖。", "一麾淮海重拜敕，老人在南子在北。", "稱家菽水歡有餘，每日乃得見顔色。", "大兒三十心力到，租稅免教官吏逼。", "小兒十五天資敏，火耕水耨云未克。", "竹林茅屋謾讀書，我正不蒙稽古力。", "請言竹洲勝，蕖篠相因依。", "紅蕖未妨晚色靜，翠篠解過凉陰稀。", "漁童樵青足驅使，夜深醉和風雨歸。", "夢中突兀長堤橫，忽覺單騎遊邊城。", "擒胡已决千里外，邯鄲一枕空崢嶸。", "閑來靜觀宛殊昨，却憐蒲團坐日落。", "偶見始畫天地心，從此鳶飛共魚躍。", "向來天地本來閑，獵夫見鹿不見山。", "不然堤下寒流自太古，何人曾作沂水看。", "前日從公洲上語，茯苓期我能同煮。", "未容只作竹洲翁，屬聞漢詔求伊呂。"]}