{"author": "鄭清之", "period": "宋", "type": "诗", "title": "客有誦袁蒙齋得雨酬倡之什輒賡元韵志喜也呈虛齋使君  其二", "paragraphs": ["媧石補天玻璃聲，遇坎爲雨離爲晴。", "金烏玉兔旁午出，百二十官稱常明。", "下土臣敢再拜問，誰主風雨催民耕。", "天江津河尾北見，玉井水漿參左橫。", "胡爲湯旱龜土坼，胡爲堯水魚頭生。", "孰令赤地星丈許，吭扼雷公仍背撫。", "孰令河鼓塞銀潢，勺水線流不輕與。", "孰令卷舌自張翕，孰令天雞自飛舞。", "雲師族聚曷遽散，電母兒號奚不乳。", "黑豬渡河去無迹，蒼龍銜珠噤弗語。", "朱鳥崛强王偃徐，烏龜縮頸老沮渠。", "夫君牋天帝馮怒，旱魃磔死不問餘。", "天街清潤聯璧珠，不爲乾封爲太初。", "一雨三日誰力歟，更唱迭和忘欷歔。", "歸之太守不肯有，欵乃聊代志喜書。"]}