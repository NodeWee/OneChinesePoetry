{"author": "洪咨夔", "period": "宋", "type": "诗", "title": "小雪前三日鍾冠之約余侍老人行山舟發後洪入杜塢自鄭蓋庵過閬山趨翔鳳山菁山徧覽楊墳秀園遂至何山道場山乘興薄吳興訪玉湖書院水晶境界而歸自戊子至庚子陰晴相半勝處輒徘徊賦詩飲酒偉哉觀也數詩見後 道場山", "paragraphs": ["何山如幽人，道場如大家。", "穰穰衲子脚，剌剌騷翁牙。", "挾雋控寒飈，搜光躡晨霞。", "危顛矯窣堵，平疇畧汙邪。", "巖泉跑虎湧，徑松髯龍拏。", "鍾梵破深寂，金碧開紛葩。", "脩廊步屐峻，傑閣望眼賒。", "山勢珮玦矗，湖光鏡奩谺。", "清苕杳靄入，古弁空濛遮。", "列翠不可唾，群籟無敢譁。", "坐我旃檀林，酌之槍旗茶。", "宇定岫出雲，語妙天雨華。", "吾生久墮甑，昔遊慣乘槎。", "夷猶廬阜陽，宿留岷江涯。", "高曾凌嶠棧，卑或搜崖漥。", "昨夢難歷省，此行足雄誇。", "老親八十健，閑儔二三嘉。", "拍浮一葉眇，收攬萬景奢。", "富貴上蔡犬，貧賤東陵瓜。", "未須笑落鐸，誰能苦觰沙。", "候門占噪鵲，旋橈趁歸鴉。", "奇事恐沒沒，舉詩屬僧伽。"]}