{"author": "鄭清之", "period": "宋", "type": "诗", "title": "冬節忤寒約客默坐爇品字柴作五禽戲體中差小佳園丁以矮梅至如見東郭順子使人之意也消欣然呵皸手凍筆占數語呈劉菊坡博一笑  其四", "paragraphs": ["牡丹驕春醉無力，艷紫妖紅錦新織。", "鹿解銜花空誤唐，楚以姬歸竟亡息。", "何如野外挺孤操，照水淵然有深識。", "昂昂雪鬢顔真卿，何物女子稱國色。", "主張繁華勿復言，如對雁門二千石。", "語君欲識梅花面，好向雲巖訪拾得。", "語君欲作梅花詩，磨盡蓮經大千墨。"]}