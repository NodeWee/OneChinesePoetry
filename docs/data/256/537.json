{"author": "鄭清之", "period": "宋", "type": "诗", "title": "客有誦袁蒙齋得雨酬倡之什輒賡元韵志喜也呈虛齋使君  其一", "paragraphs": ["雷伯四月瘖無聲，鳴鳩呼婦鳬浴晴。", "星如榝沙燈吐紅，羲和駕鞭乘赤明。", "稚秧針水未入種，秀麥浪畦猶督耕。", "香車不動百龍蟄，轉轆如織千蛇橫。", "愛民太守心語口，瘨我以旱寧無生。", "川靈有知龜亦許，異物蜿蜒歸掌撫。", "一雨果從方寸來，此念端誠本天與。", "但看父老歌豐年，不用兒童學皇舞。", "弭災肯效欒巴噀，哺民無異紫芝乳。", "一年事在阿堵中，四封笑溢迎門語。", "我州潴野同淮徐，公方有意六輔渠。", "上天下澤鍾惠施，千里波及皆君餘。", "蒙齋詩成虛齋和，我樂賦之如遂初。", "坐對聯珠飽官粟，但有歡喜無欷歔。", "祗今快續二賢詠，不須乞米移顔書。"]}