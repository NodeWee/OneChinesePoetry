{"author": "鄭清之", "period": "宋", "type": "诗", "title": "孟童子中異科而還來訪余於行都賜第輒贈以詩", "paragraphs": ["在昔昌黎公，序贈張童子。", "獨出超等夷，芳名駕青史。", "君門藹世勳，夐軼西平李。", "宗社方同休，彪炳見孩稚。", "天庭插犀角，星眸炯秋水。", "誦書如焦琴，高下涵角祉。", "朱門共駭聽，洗此箏笛耳。", "老翁欲笞兒，眼看拾青紫。", "一朝聞九關，賚予出周篚。", "我朝晏與楊，炳炳貴名起。", "願子志遠大，勤學踵前軌。", "家尊我相知，作詩贈歸騎。"]}