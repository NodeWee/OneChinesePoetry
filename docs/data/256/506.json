{"author": "鄭清之", "period": "宋", "type": "诗", "title": "菊坡疊遣梅什忽惠蘭芽此變風也敢借前韵效楚詞一章以謝來辱", "paragraphs": ["霜雰雰兮風乍力，草變衰兮蛩罷織。", "思秋蘭兮委蕭艾，望椒丘兮聊止息。", "悵佳人兮既遠，紛吾美兮誰識。", "忽有人兮好修，遺予佩兮春色。", "茁瓊芽兮九畹，带杜衡兮被石。", "凜增冰兮峩峩，杳光風兮驟得。", "卜蘭居兮南坡，拂余龜兮食墨。"]}