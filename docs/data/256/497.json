{"author": "鄭清之", "period": "宋", "type": "诗", "title": "冬節忤寒約客默坐爇品字柴作五禽戲體中差小佳園丁以矮梅至如見東郭順子使人之意也消欣然呵皸手凍筆占數語呈劉菊坡博一笑  其三", "paragraphs": ["滕六附暄墮寒力，六花未辦天機織。", "籬菊老盡蘭始芽，凌波仙子方踵息。", "水邊亭亭逢玉人，照眼縞衣如舊識。", "冰霜相與厲貞操，蜂蝶那能犯莊色。", "聽渠吹笛作商聲，正音滿地出金石。", "菊坡爲索孤山詩，好句新從座中得。", "二君聯璧如長城，笑整雲梯再攻墨。"]}