{"author": "鄭清之", "period": "宋", "type": "诗", "title": "山間大風雨晝夜不止聞松聲撼床戲成拙語謾錄呈葺芷參溪", "paragraphs": ["顛風橫雨窮山秋，樵青弛檐車停輈。", "松聲撼空吼萬牛，轟豗勢欲傾不周。", "晨雞扼吭喑且愁，百鳥何敢相喧啾。", "恍疑趙壁環諸侯，呼聲動地鏘弓矛。", "又疑變化鵾鵬儔，垂天鼓翼南溟陬。", "或者挽翻河漢流，電飛霆擊龍蛟虬。", "不然火烈陸渾丘，天跳地踔啼熊猴。", "狂吞很吐山裂鳩，大音奔騰怒相投。", "夢中驚迴仙枕游，分明夜宿浙江頭。", "三更潮水掀柁樓，蒼茫起坐擁黄紬。", "觸屏喚作錢塘舟，此身端坐巖之幽。", "如何兩耳不自由，乃與喧寂爲湛浮。", "影蛇石虎以妄求，世間萬事浪喜憂。", "大學能定心逸休，疾雷破柱方夷猶。", "直須養浩師孟鄒，風止韵作商聲謳。"]}