{"author": "洪咨夔", "period": "宋", "type": "诗", "title": "示諸兒", "paragraphs": ["道大兩儀小，身寡萬物衆。", "此心能砥柱，斯文即隆棟。", "書從羲孔來，字字濟世用。", "愈窮理愈邃，如探無底洞。", "有書不勤讀，惰農失春種。", "如何望秋成，箕杵日簸弄。", "一經勝籯金，萬帙供洛誦。", "所願器業進，增益門戶重。", "兒童悟易玄，奴婢曉詩頌。", "而况以士名，經史懶條綜。", "古來天目下，誰識三歲貢。", "吾翁破天荒，教子期命中。", "顧我肋已雞，望汝毛猶鳳。", "詩書氣脈續，聲價天壤鬨。", "毋學韓家符，燈火照睡夢。", "毋學陶家雍，文術付遊縱。", "光明發勤苦，奇雋出餓凍。", "四壁瓢腹空，一檠鐺脚共。", "人情易喘筒，世事難算甕。", "努力須青春，三陳與二宋。"]}