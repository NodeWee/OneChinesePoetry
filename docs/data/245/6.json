{"author": "姚合", "period": "唐", "type": "诗", "title": "和李十二舍人裴四二舍人兩閣老酬白少傅見寄", "paragraphs": ["罷草王言星歲久，嵩高山色日相親。", "蕭條雨夜吟連曉，撩亂花時看盡春。", "此世逍遙應獨得，古來閑散有誰鄰。", "林中長老呼居士，天下書生仰達人。", "酒挈數瓶杯亦闊，詩成千首語皆新。", "綸闈竝命誠宜賀，不念衰年寄上頻。"]}