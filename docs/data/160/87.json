{"author": "王日翬", "period": "宋", "type": "诗", "title": "雲安監勸學詩", "paragraphs": ["雲安古湯谿，□□□□濱。", "無室不鹽煙，無民不樵薪。", "士子獨希少，錐刀事艱辛。", "我因沿檄來，暇日聊咨詢。", "谿山秀且清，湛碧高嶙峋。", "衣冠杳不報，敢問夫何因。", "盛言漢廷尉，有語詒鄉鄰。", "三牛對馬嶺，有井無貴人。", "斯言既篤信，詩禮不復聞。", "我聞爲咨嗟，此語深非仁。", "儒風一旦掃，有甚遭燒焚。", "因言廷尉者，其生豈不神。", "既稟神靈姿，甯非賢聖倫。", "安得鄙俚語，千載愚斯民。", "斯民有幸氏，貴豈無足尊。", "唐皇上柱國，僞蜀掌絲綸。", "遺誥尚可考，苗裔亦詵詵。", "後生宜可畏，況逢堯舜辰。", "如何三百年，自棄甘煨塵。", "前賢不知慕，俚語常書紳。", "不知非格言，野老相因循。", "爲言聽我語，蜀氏初頑囂。", "文翁爲益州，化蜀與維新。", "英才出王馬，繼世揚子雲。", "詞章靄當世，至今耀清芬。", "自爾吾蜀士，文學多彬彬。", "乃知湯谿上，未必無國珍。", "琢磨始成器，匪即爲荆榛。", "我雖非文翁，志使風俗淳。", "亦非好辯者，示勸聊諄諄。", "公侯甯有種，自致唯斯文。", "蜀學乃孤陋，師友須隆親。", "又當聽我言，既學須能勤。", "不勤如不學，勤學始成身。", "窮兮世巨儒，達兮國名臣。", "唯恐學不至，學必無沈淪。", "如不學爲名，不如復煎熏。", "十室有忠信，見者希能遵。", "會觀集歲後，俊造來誾誾。", "一成詩禮鄉，舉充觀國賓。"]}