{"author": "項安世", "period": "宋", "type": "诗", "title": "二十六日下山觀勝業寺禹柏偃卧地上分爲九枝", "paragraphs": ["人言禹時柏，是否何必研。", "要知是古物，少亦逾千年。", "盤盤九龍子，脊尾何蜿蜒。", "疎髯挾雷雨，瘦骨含風烟。", "居然負世望，淡苦依老禪。", "紛披苔蘚中，偃息魚鼓邊。", "不知億萬人，饑餓長呼天。", "我欲箋上帝，六丁呼使前。", "九龍分九州，各值所治田。", "膏澤皆要足，陰晴無敢愆。", "如此豈不善，天心應謂然。"]}