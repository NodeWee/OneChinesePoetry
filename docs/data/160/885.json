{"author": "項安世", "period": "宋", "type": "诗", "title": "江陵爲瀏陽柳氏作雲山書院歌", "paragraphs": ["山中何所有，雲氣長悠悠。", "院中何所有，書冊滿高樓。", "登樓看雲復看書，千古萬古同卷舒。", "子於其間樂有餘，我今爲子言其粗。", "陰闔兮陽開，乾蓋兮坤輿。", "白衣兮皎皎，蒼狗兮須臾。", "崩騰兮龍見，消散兮尸居。", "如臂之屈伸，如足之疾徐。", "實理諒不昧，顯微同一初。", "呼吸爲雅頌，吁俞爲典謨。", "支支離離兮萬物散□，翕翕繹繹兮天地交孚。", "三百八十有四爻兮奇與耦，二百四十有二年兮褒與誅。", "目目自有條，葉葉自有株。", "子以爲一兮粲然而萬有，子以爲萬兮坦然而一途。", "吾是以見雲之書而書之雲，子又烏知書非雲而雲非書。", "以此壽子身，壯作老息神不枯。", "以此貽子後，博觀約守世不渝。", "大哉此院雲所儲，苟無其實名不虛。", "誰其任之非子歟，一翁二季相携扶。"]}