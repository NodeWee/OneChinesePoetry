{"author": "項安世", "period": "宋", "type": "诗", "title": "送趙令赴江陵", "paragraphs": ["平生所聞趙景明，太阿出匣百壬死。", "不令赤手□□□，亦合麻鞋見天子。", "霜風獵獵鬢毛斑，萬里水縣菰蒲間。", "妻兒稱屈大夫笑，閉閣正用蘇麻頑。", "邊頭有兵人要籍，邊頭有萊人要闢。", "名佳實惡君勿信，塞下吏民須蕩佚。", "檢民如葦身如弦，有時白眼對世賢。", "正爾忽憶諸梁篇，稍事細謹無流連。"]}