{"author": "項安世", "period": "宋", "type": "诗", "title": "陳攖寧既刊周左司太倉稊米集于阜陽趙使君復刊攖寧詩于荆門詩家皆美其師徒傳授之懿余亦次韻美之", "paragraphs": ["鄉人長幼班以年，戚姻遠近合以連。", "未如骨肉金石堅，祖孫父子其屬天。", "詩人一炷倉稊烟，玉川拜後攖寧前。", "如念爾祖思厥先，非真有聞胡傳焉。", "漢餘師法忌襲沿，譜系散落觀者眩。", "玉川摇首吾不然，持此薄命將誰妍。", "向來得法雙膝穿，老矣重任猶承肩。", "有能一鏃直我弦，兩手付汝□□□。", "君不見大書深刻開重元，徧四大海求其傳。"]}