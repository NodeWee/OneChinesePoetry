{"author": "李至", "period": "宋", "type": "诗", "title": "小子祇自夜來風氣又作腫連頤頷熱發心脾無以豁其煩襟徒自樂於酣詠旋書在紙不覺成篇又獲五章皆依前韻達誠而已何足爲詩而惜經苦心忍作棄物入門遽絕既緣知己之獲伸束手終降尚以疲兵而再戰三思無取一笑有餘昔漢室大將軍有長揖之客今我朝大丞相有屬和之生皆一時之美也不亦可乎  其一", "paragraphs": ["四海而今幸晏如，近經周漢亂亡餘。", "廣抄青史藏新閣，多著黄金訪舊書。", "歲月漸驚容鬢改，膏粱仍恨齒牙疏。", "待公朝暮重調鼎，乞取蓬丘到老居。"]}