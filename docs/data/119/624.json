{"author": "李至", "period": "宋", "type": "诗", "title": "至啟至數日前久疏投刺略遂登門方媿非才過叨奇遇豈謂愛忘之眷遽貽和寡之詞儻取庸音何伸鄙抱謹課一章兼次高韻", "paragraphs": ["相留不稱主人心，多病虛勞酒滿斟。", "廳事便臨芳草逕，庖厨只就綠槐陰。", "玫瑰出檻參差拆，薜荔依牆積漸深。", "却恨無情是朝日，暫陪懽笑已西沈。"]}