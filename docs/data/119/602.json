{"author": "李至", "period": "宋", "type": "诗", "title": "庭中千葉玫瑰今春盛發爛然可愛因賦一章寄上僕射相公", "paragraphs": ["小檻鎖玫瑰，羣芳次第催。", "刺多疑有妬，艷絕却無媒。", "露灑啼粧在，風牽舞態迴。", "層苞不暇吐，數日未能開。", "爛勝燕脂顆，殷於烈焰堆。", "濃將丹筆染，碎把絳綃裁。", "漠漠香如芷，青于葉似苔。", "夭難勝暖日，靜不惹纖埃。", "遠對褰書幌，傍觀置酒盃。", "朵稀心暗記，根淺手親培。", "雉控眠偷摘，僧逢醉覓栽。", "盡嘲終彷彿，擬折又徘徊。", "麗奪傾城色，吟歸間世才。", "多情百花主，聞必有詩來。"]}