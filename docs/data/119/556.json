{"author": "李至", "period": "宋", "type": "诗", "title": "至啟伏蒙僕射相公獨垂青眼忽枉朱輪仍貽郢客之詠歌過爲無鹽之刻畫有何才取都是愛忘若慙拙思之如抽豈表善言之必應輒次來韻却獻一章", "paragraphs": ["蓬丘官況復何如，養拙資吟久病餘。", "印簏罕開無案牘，閤門常鎖有圖書。", "山中舊隠閑多憶，世上浮生老更疏。", "何幸明公偏顧我，馬蹄出便到貧居。"]}