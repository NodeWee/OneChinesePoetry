{"author": "李至", "period": "宋", "type": "诗", "title": "昨晚又捧五章盡含六義意轉新而韻皆緊才益贍而調彌高始知元白之前賢虛擅車斜之美譽夜來遶徧林樹搜窮肺肝雖巧拙以不侔亦謳吟而自得又依前韻各罄乃懷所貴夫伏老之身心亦岡避不量力之譏誚自茲解甲且議休兵向非起予何以爲樂大雅君子無或見咍 五", "paragraphs": ["自念平生誰得如，一家衣食喜盈餘。", "新開北戶都緣竹，特搆南堂只爲書。", "已歎病來懽笑減，那堪老去往還疏。", "謝他蓬島神仙客，時下三清訪陋居。"]}