{"author": "李至", "period": "宋", "type": "诗", "title": "僕射相公以鶴算漸高鴻恩未答形於章句冠彼詩流蒙見寄之榮感愛忘之甚誠知寡和豈敢無言亦以鄙懷伸於拙筆庶垂一覽聊用發咍", "paragraphs": ["久病心情只自寬，茫茫世事有多般。", "一窗青史真堪愛，滿馬紅塵未必懽。", "覓句靜拈雞距筆，納凉閑戴鹿胎冠。", "唯慙報主無絲髮，欲話歸山啟口難。"]}