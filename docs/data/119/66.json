{"author": "宋太宗", "period": "宋", "type": "诗", "title": "緣識  其三四", "paragraphs": ["清潔恭虔禋上帝，郊儀大設康哉世。", "人心肯悅化來同，禮樂咸修依古制。", "景福照明何舉措，千官儼雅登雲路。", "一陽初啟煦仁風，我運唯揚均徧布。", "道德功慙情不已，常如取朽九重裏。", "未曾一日貴爲尊，撫念蒼生皆赤子。", "羽衛旌旛花作隊，雍熙民泰俱闤闠。", "承平豈足盡言之，萬里山河觀掌內。"]}