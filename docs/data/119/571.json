{"author": "李至", "period": "宋", "type": "诗", "title": "昨晚又捧五章盡含六義意轉新而韻皆緊才益贍而調彌高始知元白之前賢虛擅車斜之美譽夜來遶徧林樹搜窮肺肝雖巧拙以不侔亦謳吟而自得又依前韻各罄乃懷所貴夫伏老之身心亦岡避不量力之譏誚自茲解甲且議休兵向非起予何以爲樂大雅君子無或見咍 一", "paragraphs": ["無營無欲自如如，寂靜空齋晝寢餘。", "渴飲三盃市沽酒，閑看一卷道家書。", "奔趨勢利心元薄，接奉交朋老漸疏。", "終指嵩峰待歸去，白雲深處卜巖居。"]}