{"author": "田錫", "period": "宋", "type": "诗", "title": "代書呈蘇易簡學士希寵和見寄以便題之于郡齋也", "paragraphs": ["金殿嘗聞金口言，詞臣官職是神仙。", "三年偶忝西垣職，致身似得文章力。", "感激思酬聖主恩，危言所以難緘默。", "出入金門與玉堂，屢因狂直拜封章。", "禦戎救旱無上策，言詞不足動君王。", "改官出職歸郎署，粉圍正秩慚叨據。", "仍命淮陽頒詔條，元正不得與趨朝。", "中書舍人捧寶策，加美徽稱尊帝堯。", "大明殿裏上壽酒，翰林學士先羣寮。", "獨有淮陽知郡吏，爲典郡符蒙借紫。", "閤門引謝正衙辭，撰日忽忽辦行李。", "都門柳色早春天，繁臺寺中排祖筵。", "離盃滿勸不惜醉，醉別上馬魂黯然。", "客心易感須如是，迴思故國三千里。", "子雲相如俱蜀人，我今五十君青春。", "春秋鼎盛正清貴，我年漸似下坡輪。", "下車猶未踰期月，官舍初經禁煙節。", "殘陽乍聽吹角聲，臺榭梨花簇香雪。", "獨酌不歡何所爲，孤懷無緒懷己知。", "十八學士相念否，應笑骨凡格且卑。", "地仙敢言謫仙宦，海槎却有上天時。", "陳州去京地不遠，莫惜音書來慰勉。", "若得工夫可作歌，歌中言語不厭多。", "畢三情旨頗似我，向二宋四及李大。", "請與副閣王舍人，呈似此歌希唱和。"]}