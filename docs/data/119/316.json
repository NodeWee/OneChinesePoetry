{"author": "張齊賢", "period": "宋", "type": "诗", "title": "御書飛白玉堂之署三體宸章併宣禁苑睹茲盛事輒動斐然", "paragraphs": ["寵深仙署降新牌，御筆親題重俊才。", "四字千齡懸日月，兩篇三體琢瓊環。", "登科郄桂皆同樹，入室丘門盡仰回。", "寓直靜封芝檢去，密宣榮對玉泉來。", "職清望峻人稀見，地貴扃嚴畫罕開。", "多幸謬持黄閣柄，烟霄時得遂游陪。"]}