{"author": "李至", "period": "宋", "type": "诗", "title": "小子祇自夜來風氣又作腫連頤頷熱發心脾無以豁其煩襟徒自樂於酣詠旋書在紙不覺成篇又獲五章皆依前韻達誠而已何足爲詩而惜經苦心忍作棄物入門遽絕既緣知己之獲伸束手終降尚以疲兵而再戰三思無取一笑有餘昔漢室大將軍有長揖之客今我朝大丞相有屬和之生皆一時之美也不亦可乎  其三", "paragraphs": ["夏口曾遊意豁如，看山尋水二年餘。", "頭陀碑字殘須補，崔顥詩牌暗又書。", "鸚鵡洲中芳草徧，鷺鸞亭畔野煙疏。", "可憐陶侃當時柳，猶有孫枝遶舊居。"]}