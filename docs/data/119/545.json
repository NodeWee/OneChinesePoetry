{"author": "李至", "period": "宋", "type": "诗", "title": "至啟伏以摇落九秋正憐殘菊淒清四韻忽及弊廬僕射相公閒世宏才九流奧主動則代天而理啟迪謨猷靜則味道之腴吟詠情性當休幹之多暇徵騷楚以自娛因臨菊酒之觴猥念芸香之客顧惟蒙鄙曷稱奬私苟慙屬和之非寧表感知之甚輒資一笑用寫寸心", "paragraphs": ["曉趨蓬閣暮還家，坐覽圖書見海涯。", "釣有舊谿猶懶說，詩無新律豈堪誇。", "凉風吹葉沿階厚，積雨生苔逐徑斜。", "知宴龍山無暇去，寂寥空遶滿籬花。"]}