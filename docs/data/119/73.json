{"author": "宋太宗", "period": "宋", "type": "诗", "title": "緣識  其四一", "paragraphs": ["元正亨慶從此日，萬物咸新利貞吉。", "送舊迎春一夜來，三元爲首衆情得。", "萬彙潜臻俱是泰，玄化昭彰天作蓋。", "氣和玉燭調陰陽，磨礱整頓知明代。", "知明代，歌刑政，王道恢張千官盛。", "任土陳儀四遠來，衣珮鏘鏘言不盡。", "拱極之心文與武，乾坤澄濾煥今古。", "丹鳳來儀見九重，我朝丕運還難遇。", "感通玄貺時無比，五穀精華從茲始。", "五色高吞日月明，百川盡歸朝宗水。"]}