{"author": "宋太宗", "period": "宋", "type": "诗", "title": "緣識  其五一", "paragraphs": ["嶧陽之山，傳名曰桐，六律相沒五音中。", "七軫弦調皆是意，審詳悞則亦如空。", "清秋寂靜華堂深，聽之令我思沈吟。", "幽蘭裏韻冬夜永，且合大道古人心。", "舜製南風治蒼生，方知堯化廣聰明。", "初彈將了移聲去，悲風秋思翻更互。", "鳥啼別鶴何凄凉，秪聞斷續手揮忙。", "慢引來催急風雨，寒泉妙滴散馨香。"]}