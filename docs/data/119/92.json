{"author": "宋太宗", "period": "宋", "type": "诗", "title": "緣識  其六○", "paragraphs": ["全無體段弟一弱，十指乖張時更錯。", "五音不辨信手彈，薄會人前言自樂。", "弦不調，手不洗，更兼指下無道理。", "吟爲失度故不知，把手空摇說宮徵。", "合彈慢處却彈急，愚蒙堪笑情兀兀。", "修持嚴潔甚難哉，岡知瀟灑心中出。", "容易撫之何草草，顛來倒去直至老。", "又耻人教却生嗔，虛度時光猶言好。", "不聰人豈解，指法故然無。", "拙見閑聲律，終朝自娛。", "塵埃琴不飾，日月歲蕭疏。", "慢共知音說，能彈好破除。"]}