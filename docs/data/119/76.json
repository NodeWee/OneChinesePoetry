{"author": "宋太宗", "period": "宋", "type": "诗", "title": "緣識  其四四", "paragraphs": ["重陽佳節菊花貴，婀娜如金葉青翠。", "傍籬傍落一婆娑，發在秋天爲祥瑞。", "引步登高甚奇見，想此儀形植霄漢。", "恣情採折手中叉，滿袖冠簪香不散。", "日飛黄鳥何老訝，看取叢叢光臺榭。", "願細觀瞻向眼前，含珠露色應無價。", "好是侵晨半開坼，風摇去住還難得。", "清霜未布轉白雲，喜亦非常意南北。", "柳岸煙沈和水淥，獨爾今朝看不足。", "倏忽時間勝於春，隨分狂心無拘束。"]}