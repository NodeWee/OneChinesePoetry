{"author": "宋太宗", "period": "宋", "type": "诗", "title": "緣識  其三一", "paragraphs": ["大丈夫兮兼文武，君子能仁潜喜怒。", "强明非是盡周旋，滿眼真如不自取。", "三春花卉正芬芳，發作癡迷我也狂。", "道德修來長不斷，雲從龍變解舒張。", "海浪無涯百川水，厚重高深難比擬。", "今古猶來世界寬，忻聞爲善惡爲耻。", "舟車有利便通津，斟量難事日其新。", "勿笑我心孜孜化，貴爲人主不尊身。", "共愛巔峰高岌岌，煩惱之中常急急。", "先王典教是吾師，可以相宗後法則。", "逍遥物外樂熙熙，松椿長養萬年基。", "鵬翥引他鷦蝱怒，鳳皇爭與燕雀期。", "心猨意馬須自縛，斯言之理還不若。", "僻學邪聞似虛空，日月貞明閑銷鑠。", "阿諛順旨察來情，瞽者忩忩不可行。", "親親友愛慈敦睦，凡言俗態謾纏縈。"]}