{"author": "李至", "period": "宋", "type": "诗", "title": "小子祇自夜來風氣又作腫連頤頷熱發心脾無以豁其煩襟徒自樂於酣詠旋書在紙不覺成篇又獲五章皆依前韻達誠而已何足爲詩而惜經苦心忍作棄物入門遽絕既緣知己之獲伸束手終降尚以疲兵而再戰三思無取一笑有餘昔漢室大將軍有長揖之客今我朝大丞相有屬和之生皆一時之美也不亦可乎  其五", "paragraphs": ["忽厭菱花太皎如，黳髯新白十莖餘。", "主恩空在丹心感，動籍終無一字書。", "出塞鼓旗猶轉戰，近胡桑柘頗稀疏。", "何因別奮陳湯策，北逐天驕瀚海居。"]}