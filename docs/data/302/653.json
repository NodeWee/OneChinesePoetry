{"author": "劉思真", "period": "唐", "type": "诗", "title": "醜婦賦", "paragraphs": ["人皆得令室，我命獨何[咎]（吝）（從安刻本改）。", "不遇姜任德，正值醜惡婦。", "才質陋且儉，姿容劇嫫母。", "鹿頭獼猴面，推額復出口。", "折頞靨樓鼻，兩眼䫜（一交切）如臼。", "膚如老桑皮，耳如側兩手。", "頭如研米槌，髮如掘掃帚。", "惡觀醜儀容，不媚似鋪首。", "闇鈍拙梳髻，刻畫又更醜。", "妝頰如狗舐，額上獨偏厚。", "朱脣如踏血，畫眉如鼠負。", "傅粉堆頤下，面中不徧有。", "領如鹽豉囊，袖如常拭釜。", "履中如和泥，爪甲長有垢。", "脚皸可容箸，熟視今人嘔。", "（見《初學記》卷十九）。"]}