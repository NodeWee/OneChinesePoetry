{"author": "無名氏", "period": "唐", "type": "诗", "title": "果州謝自然口訣", "paragraphs": ["白女正當年十六，自誇弱質顏如玉。", "常嗟歲月無良媒，晝夜孤單唯獨宿。", "爺娘不審他心意，謾說張三並李四。", "幾度爲話緫不成，教人羞天復愧地。", "忽遇黃婆來扣門，說道金公體性溫，遂將二命問君平。", "君平斷言此好婚，不偏不曲合乾坤。", "審此因緣甚宜良，至今子孫滿帝鄉。", "昔時不因黃婆力，如何得契合陰陽。", "（以上皆見《正統道藏》本《大還丹照鑑》）（按：《大還丹照鑑》編者不詳，卷首有後蜀廣政二十五年序，稱「偶因閑暇，採摭仙經，重刪先聖格言，留爲後人軌範，名曰《照鑑登仙集》，總成一卷，分作三十三篇」。", "《通志·藝文略》著錄作《大還丹照鑑登仙集》一卷。", "知今本書名未完。", "此書所收詩以唐的之作爲多。", "上錄自《北方歌》以下六篇不題撰人，自《廣成子口訣》以下十篇皆題古聖前哲之名，應皆爲唐人或唐以前人所依託。", "謝自然，爲唐德宗貞元時人，事詳《太平廣記》卷六六引《集仙錄》。", "然此詩顯爲時人詠其事之作。", "與前列諸詩不同，姑錄存於此。", "）。"]}