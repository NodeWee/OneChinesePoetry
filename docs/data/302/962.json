{"author": "程俱", "period": "宋", "type": "诗", "title": "秀州沈珪漆煙最善持葉翰林詩來求余詩爲作一首", "paragraphs": ["白頭柱史寥陽居，浮提龍檢封金壺。", "千金寶液出方外，灑作三元雲篆書。", "至今道德五千字，一一破闇如明珠。", "安知此老天地祖，聊遣二化爲詼娛。", "華亭老工入吳市，戲以淳漆滋松腴。", "壁中科斗何足道，勒崇正欲遵河圖。", "故令墨客從毛穎，玉堂伴直鄰清都。", "如椽之筆吐光燄，賡歌紀瑞無時無。", "却分圭璧到蓬戶，寂漠著書憐腐儒。"]}