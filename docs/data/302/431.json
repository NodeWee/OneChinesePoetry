{"author": "傅翕", "period": "唐", "type": "诗", "title": "行路難二十篇（幷序） 第八章明本際不可得", "paragraphs": ["君不見本際之中無復本，無本真際無人知。", "若人無知了斯際，清淨妙不爲奇。", "知與無知常自爾，苦樂等同於大悲。", "三界衆生乃迷騖，於其實錄是無爲。", "亦復無此無爲法，強自生心是苦疲。", "苦疲皆空如炎響，生平不住不分離。", "能知此心無隔礙，生死虛妄不能羈。", "而此一心皆悉具，八萬四千諸律儀。", "亦復不墮過人法，嶮巇絕危而不危。", "一切法中無有法，世人遑遽欲何爲？行路難，路難心中無可看。", "昔日謂言諸佛遠，今知貪嗔是涅槃。"]}