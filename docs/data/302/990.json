{"author": "程俱", "period": "宋", "type": "诗", "title": "秋將穫水行田中不復留因窽塍通溝引水過堂下小兒以芒葦作車其上晝夜决决不休戲書", "paragraphs": ["水行山原溉平疇，時當斷壺穫且收。", "功成則退逝不留，去彼畎遂來清溝。", "測之深咫淺可杯，循除㶁㶁環一丘。", "堆沙累石隘厥流，勢激灧澦吞黄牛。", "誰持機緘設中洲，折芒斷葦駕兩輈。", "置之不汨亦不浮，六輻眩轉無時休。", "推行作止莫可諏，孰居無事供其求。", "迫而後動真無尤，眩轉自彼非吾謀。", "屈伸臂頃一萬周，我無欣厭何名憂。", "孰能觀身與此侔，衆假合集成堅柔。", "沈輕燥濕交相仇，逝川洄洑更春秋。", "滔滔南北東西游，死生壯老休王囚。", "形骸流運我則不，物境萬變何其幽。"]}