{"author": "寶誌", "period": "唐", "type": "诗", "title": "大乘讚十首 九", "paragraphs": ["聲聞心心斷惑，能斷之心是賊。", "賊賊遞相除遣，何時了本語默。", "口內誦經千卷，體上問經不識。", "不解佛法圓通，徒勞尋行數黑。", "頭陁阿練苦行，希望後身功德。", "希望即是隔聖，大道何由可得？譬如夢裏度河，船師度過河北。", "忽覺牀上安眠，失却度船軌則。", "船師及彼度人，兩個本不相識。", "衆生迷倒羇絆，往來三界疲極。", "覺悟生死如夢，一切求心自息。", "。"]}