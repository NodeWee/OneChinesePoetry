{"author": "傅翕", "period": "唐", "type": "诗", "title": "歌", "paragraphs": ["諸佛村鄉在世界，四海三田遍滿生。", "佛共衆生同一體，衆生是佛之假名。", "若欲見佛看三郡，田宅園林處處停。", "或飛虛空中擾擾，或擲山水口轟轟。", "或結羣朋往來去，或復孤單而獨行。", "或使白日東西走，或使暗夜巡五更。", "或烏或赤而復白，或紫或黑而黃青。", "或大或小而新養，或老或少舊時生。", "或身腰上有燈火，或羽翼上有琴箏。", "或游虛空亂上下，或在草石亂縱橫。", "或無言行自出宅，或入土抗暫寄生。", "或攅木孔爲鄉貫，或遍草木或窠城。", "或轉羅網爲樹巷，或臥土石作階廳。", "諸佛菩薩家如是，只箇名爲舍衛城。", "（同前）。"]}