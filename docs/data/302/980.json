{"author": "程俱", "period": "宋", "type": "诗", "title": "虞君明謩和劉氏園居詩再用前韻作因以敘出處之意", "paragraphs": ["靖節直有道，高懷俯黄園。", "翹足北窗下，超然詣羲軒。", "早悟俗中惡，歸老三家村。", "清詩有遺味，誰知本無言。", "回觀一世間，不辨艾與蓀。", "青黄飾斷木，冠裳裹王孫。", "當時甚寒餓，聲利終莫渾。", "公今二千石，此事安足論。", "入當陪雋賢，峨冠宣與温。", "出當仗漢節，登車金馬門。", "豈爲尚平子，但畢兒女昏。", "我今乃窮士，壯圖無一存。", "摧頹風埃下，坐見歲月奔。", "歸歟乃其分，卜勝如浮墩。", "他年有餘食，會見脫世紛。", "過我五湖上，一區同子雲。"]}