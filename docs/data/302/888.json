{"author": "無名氏", "period": "唐", "type": "诗", "title": "陰長生口訣", "paragraphs": ["金作骨兮鉛作身，陰陽定配龍虎親。", "紅顏二八三才合，八卦分張斗建寅。", "從子午，不須移，七十二候莫參差。", "姹女因媒歸太一，紫微宮內生雄雌。", "鉛中寶，砂中珍，此物含弘象五神。", "七月懷胎分六甲，終歲人轉乃成真。", "淮南法，煉秋石，黃帝金花燒琥珀。", "白酒盃添九醖香，晶輝甘甜號龍液。", "一人有，一人無，三姓同家二子俱。", "狐兔非羣不乳馬，異類天然種性殊。", "冥復冥，玄復玄，此法非人不可傳。", "世人不知世上藥，知我還命不由天。", "（按：嚴君平、陰長生皆漢時人。", "）。"]}