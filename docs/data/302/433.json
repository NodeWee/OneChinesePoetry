{"author": "傅翕", "period": "唐", "type": "诗", "title": "行路難二十篇（幷序） 第十章明寂滅無心常行精進", "paragraphs": ["君不見寂滅性中無寂滅，真實覺中無覺和。", "亦復無有無知覺，清虛寂寞離方規。", "法性自爾無因致，憶想顛倒性無爲。", "正使飄流遍三界，於其心中實不移。", "無去無來亦無住，善達無住亦無虧。", "諸佛世雄非尊大，三毒四倒亦非卑。", "却尋緣心無所得，無緣心中緣復彌。", "若欲速去無上道，無知三毒性能資。", "三毒生於三解脫，七識還生七覺支。", "倒心去來無有實，去來無急亦無遲。", "覺諸煩惱觀前境，但自懲心而却推。", "心本無根何有本，六塵五欲不能拘。", "行路難，路難微妙甚希奇。", "昔日殷勤勇精進，不知精進背無爲。"]}