{"author": "程俱", "period": "宋", "type": "诗", "title": "吳下去冬不寒春不雨人以爲病城中火災相仍自十二月至今凡八九發雍熙佛寺災勢尤甚閭里訛言相驚往往徙貨泉載家具日爲避火計二月乙巳郡守以承天佛寺慧感神像供府第爲佛事禳禱是日雨明日雪丁未又大雪農事有初火怪庶或熄人心稍安作詩記其事", "paragraphs": ["飛蟲滿空冬不冰，迎春草木皆夭榮。", "轆轤續綆楹桷燥，緋衣老人白晝行。", "城中一日二三發，徼巡司虣徒縱横。", "化城海藏湧地出，耀眼金碧明青冥。", "中宵澒洞半天赤，一彈指頃隨煙升。", "重雲仙人具悲智，脫屣珍麗依無生。", "千年吳地赴緣感，疾甚景響從形聲。", "入廛應供始敷坐，一雨便覺歊塵清。", "黎明密雪灑四澤，灝氣交徹何晶熒。", "勾芒蒙潤亦助喜，眩轉鼓舞隨飛英。", "畢方褫魄走荒外，雖有光怪何由呈。", "衡茅倦客正高卧，浩歌黄竹饑腸鳴。", "妻孥號寒不敢恨，且慰南畝滋春耕。"]}