{"author": "傅翕", "period": "唐", "type": "诗", "title": "行路難二十篇（幷序） 第三章明心相實相", "paragraphs": ["君不見心相微細最奇精，非作非緣非色名。", "雖復恬然非有相，若凡若聖己之靈。", "此靈無形而常應，雖復常應實無形。", "心性無來亦無去，緣慮流轉實無停。", "正覺此之（《宗鏡錄》卷二九作「覺此」）真常覺，方便鹿苑制尊經。", "爲度妄想諸邪見，令知寂滅得安甯。", "廣說菩提與諸行，而此二法即音聲。", "了達音聲處非處，三毒煩惱不虧盈。", "又達五陰皆空寂，正慧無生制六情。", "於茲六情隨念滅，即是真了湼槃城。", "行路難，路難無往復無還。", "貪嗔不在於內外，亦復的不在中間。"]}