{"author": "陰真君", "period": "唐", "type": "诗", "title": "還丹歌", "paragraphs": ["北方正氣爲河車，東方甲乙爲金砂。", "兩情含養歸一體，朱省調養生金華。", "金華生出天地寶，人會此言真正道。", "子稱虎，卯爲龍，龍虎相生自合同。", "龍居震位當其八，虎數元生在一宮。", "採有日，取有時，世人用之而不知。", "收取氣候若差錯，萬般工力徒勞施。", "至神至聖極容易，先向宮中求鼎器。", "溫養火候審陰陽，安排鑪室須擇地。", "不得地，莫妄爲，切須隱密審護持。", "保守莫洩天地機，此藥變化不思議。", "陽真砂，陰真汞，時人求之莫妄動。", "無質生質是還丹，凡汞凡砂不勞弄。", "（見《道藏·洞真部·玉訣類》陳摶《陰真君還丹歌注》）（按：陰真君即陰長生，爲漢時神仙，詳《太平廣記》卷八引《引仙傳》。", "此首當發依託。", "宋董逌《廣川書跋》卷八載李貽孫書陰真人詩，當即此首，知其應爲中唐以前之作。", "）。"]}