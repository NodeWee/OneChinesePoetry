{"author": "程俱", "period": "宋", "type": "诗", "title": "同江彦文緯江仲嘉褒度菱湖嶺遊三衢諸山道靈真出入巖谷勝絕可駭雜然有卜築之意然此地寥閴人所不爭小隱不難致顧吾曹出處何如耳二公皆脩真養氣精進不衰予晚聞此道又爲憂病頓挫志倦體疲每思益友儻得静舍安餘年資二子以待老豈不樂哉作詩敘游且志本末巖谷之勝實自仲嘉發之予嘗聞而賦詩所謂武陵迷漢魏妙喜斷山川者也", "paragraphs": ["我昔未省事，倀倀如病狂。", "仰規結繩初，下歷漢魏唐。", "謂此紙中語，卷舒在行藏。", "功名戾契取，有志要必償。", "趼足方不暇，何由放洪荒。", "行年冠而字，世故頗已嘗。", "試窺竺乾書，出入應帝王。", "丘軻有妙藴，合處如宫商。", "形骸乃塵沫，笑唾却老方。", "蹭蹬過二紀，身如浮海航。", "風濤浩無際，寄命蛟鼉鄉。", "外爲萬緒嬰，內以百慮戕。", "摧頹不一偶，病骨無由強。", "初心益乖迕，始覺計未良。", "擬追赤松遊，補我黥劓創。", "惟時子真子，青衫尉南昌。", "亦有虬鬚翁，種桃擷春芳。", "不求飛霞珮，肯受紫錦囊。", "至言無旁午，照用寂以忘。", "爾來又十年，前却方徬徨。", "何殊一日暴，正坐多歧亡。", "虬鬚彼幽人，物化不可量。", "子真日千里，似欲窮扶桑。", "安知阡陌間，共此暇日長。", "廣文今稚川，腹有雲笈章。", "黄金儻可成，綠髪不復蒼。", "養生百千門，一一登奥堂。", "相從巖壑間，笑傲無羲皇。", "衢山甚奇峭，不數三石梁。", "嶔崎盡中空，玉室聯珠房。", "九日澬未落，洪波怒懷襄。", "洄流蕩沙壤，靈景忽以彰。", "至今衆玉聚，山骨堆琳琅。", "峨空怒猊踞，出谷驚龍翔。", "委蛇青童轍，散亂初平羊。", "懸崖勢欲墜，植筍森分行。", "晨光乍映發，紫翠雲霞張。", "攀蘿趙公巖，九土何茫茫。", "豈無太平酒，浣此膏穀腸。", "側身棲真洞，跼蹐仍蹌踉。", "深行得穹窿，陟降殊未央。", "舉頭見空圓，歘若來飛光。", "翠嵒衆山底，怳蕩疑無旁。", "故應却塵污，九壘蒼屏障。", "斯遊固足樂，質象不可詳。", "要之大洞中，太山一毫芒。", "回鞭靈真路，林磵森相望。", "窮幽得巖谷，高青對峥嶸。", "蛇行九鏁中，宛轉流泉聲。", "琤琮瀉哀湍，力與亂石爭。", "懸瀑或尋丈，勢洶洪河傾。", "泠泠赴深竇，或如環佩鳴。", "或於薈蘙中，琴筑時丁丁。", "或穿嵌巖下，洄洑瀦深清。", "或如鐵堂硤，絕壁飛猿驚。", "龍蛇走根幹，薜蔓懸珠瓔。", "或如鈷鉧西，竹樹春冬榮。", "低昂牛馬飲，偃蹇熊羆登。", "或如袁家渇，長陰晝冥冥。", "草間蘭茝香，石上梗楠青。", "或如灊谷中，坡陀負崩騰。", "或如三峽底，仰見匹練明。", "聯綿道林麓，左右臨洮城。", "行行川谷開，藹藹臯原平。", "冥搜已復失，巧語未易名。", "不意天壤間，雲關敞金庭。", "向來保幽遽，不挂世俗稱。", "輪蹄固無迹，樵牧或未經。", "吾屬豈神悟，權輿標地英。", "昏嫁會當畢，衡茅兹可營。", "二子早聞道，勤行得貞寧。", "要收十年功，不止九府卿。", "二樹結佳實，五腴練飛瓊。", "處静已超静，留形要遺形。", "我懶百不堪，寸田方力耕。", "會從浮丘伯，及此洪崖生。", "乘風御倒景，出入撫八紘。", "下窺冰炭士，擾擾盤中蠅。", "三人笑相視，事願良難并。", "此志不可負，無爲滯塵纓。", "清泉聞此言，白石相與盟。", "作詩紀勝絕，亦用銘吾膺。"]}