{"author": "傅翕", "period": "唐", "type": "诗", "title": "行路難二十篇（幷序） 第十八章明不思議佛母", "paragraphs": ["君不見愛欲貪淫諸佛母，諸佛世尊貪欲兒。", "從來菩提爲我匠，今使我爲衆匠師。", "昔日千端外求佛，佛在衣中今始知。", "無量癡心本是道，三毒四倒不思議。", "虛妄行慈愍衆苦，不知衆苦是慈悲。", "嗔恚無明最微妙，世間智者不能思。", "昔日辛勤學知見，不知知見自無知。", "四趣三塗悉非有，三障三脫不分離。", "行路難，路難無有俱併忘。", "了知煩惱無生相，即是如來坐道塲。"]}