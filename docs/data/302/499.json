{"author": "寶誌", "period": "唐", "type": "诗", "title": "十四科頭 持犯不二", "paragraphs": ["丈夫運用無礙，不爲戒律所制。", "持犯本自無生，愚人被他禁繫。", "智者造作皆空，互聞觸途爲滯。", "大士肉眼圓通，二科天眼有翳。", "空中妄執有無，不達色心無礙。", "菩薩與俗同居，清淨曾無染世。", "愚人貪著湼槃，智者生死實際。", "法性空無言說，緣起略無些子。", "百歲無智小兒，小兒有智百歲。", "（《宗鏡錄》卷八十引「大士」二句）。"]}