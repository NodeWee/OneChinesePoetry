{"author": "寶誌", "period": "唐", "type": "诗", "title": "十四科頭 迷悟不二", "paragraphs": ["迷時以空爲色，悟即以色爲空。", "迷悟本無差別，色空究竟還同。", "愚人喚南作北，智者達無西東。", "欲覓如來妙理，常在一念之中。", "陽焰本非其水，渴鹿狂趁忩忩。", "自身虛假不實，將空更欲覓空。", "世人迷倒至甚，如犬吠雷叿叿。", "（以上皆見《景德傳燈錄》卷二九）。"]}