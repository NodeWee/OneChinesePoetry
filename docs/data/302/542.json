{"author": "徐成", "period": "唐", "type": "诗", "title": "寶金歌", "paragraphs": ["三十二相眼爲珍，次觀頭面要停勻。", "相馬不看先代本，亦似盲人信步行。", "眼似垂鈴紫色浸，睛如徹豆要分明。", "白縷貫晴行五百，瞳生五彩壽多齡。", "鼻紋有字須長壽，如火如公四十春。", "壽旋頂門高過眼，鬃毛茸細萬絲分。", "面如剝兔腮無肉，鼻如金盞食槽橫。", "耳如楊葉根一握，頂長如鳳似雞鳴。", "口叉須深牙齒遠，舌如垂劍色蓮形。", "口無黑靨須長命，唇似垂箱兩合停。", "四大三高兼二小，雙長兩短一灣平。", "瘦見肉而肥見骨，視而不懼聽無驚。", "八肉彎而分耳後，龍會高而上古聞。", "牝騮不欲偏多驟，驊驂蹄嚙善能奔。", "首鈎項曲三峯穩，筋麄骨細四蹄輕。", "鬐高臆廣平弓手，胸寬膊濶小搶風，頭長腰短雙鳧大，腹垂臁小逆毛生。", "踠停寸緊蹄堅實，膝高節近骨筋分。", "肋骨彎而須緊密，排鞍肉厚穩鞍輪。", "腎代小藏如吊殻，裏囊垂大若懸鈴。", "燕骨隱微三山小，胯似琵琶後犬蹲。", "尾似流星須放細，鵝鼻曲直汗溝深。", "骨筋大小須勻壯，身形棄闡要寬平。", "已上毛骨皆是駿，還將駑逸細推尋。", "腰凹脊弓焉致遠，麄蹄捺踠豈能奔。", "白首黑身須可忌，銀鬃玉項不須欽。", "破臉孤蹄真未吉，耳白腰花實是凶。", "流鼻繡項休呼美，沙睛環眼莫高稱。", "面短骨橫真可惡，眼深無肉不堪親。", "槽微口淺多無食，腿粗蹄大實無行。", "毛殊旋廣休誇貴，寸長踠軟莫稱駿。", "背直尾高休言美，耳大頭肥不足欽。", "羊睛象目遙無力，猪胯駞腰不善奔。", "龍顱突目天然快，獐頭鹿耳號騅風。", "孔中筋現非常相，目有重瞳勿視輕。", "溺而似犬真難得，耳毫一尺值千金。", "初產無毛稱龍子，骨角雙生亦號龍。", "耳微一寸行千里，溺過前足半前程。", "羊鬚有距馳三百，距如雞爪日千程。", "已前貴相分明載，古典流傳萬世遵。", "（自「還將」至「不善奔」一十九句皆惡相，前後皆善相）。"]}