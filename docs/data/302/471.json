{"author": "傅翕", "period": "唐", "type": "诗", "title": "三諫歌", "paragraphs": ["捨世榮，捨世榮華道理長。", "努力殷勤學三諫，諫我身心還本鄉。", "諫意意根莫令起，諫口口根莫說彰。", "諫手手根莫鞭杖，三諫三王王自香。", "（此間似脫一句）虛空自得到仙堂。", "仙堂不近亦不遠，徘徊只是衆中央。", "若欲行住仙堂裏，不用匍匐在他鄉。", "若欲求念彌陀佛，東西南北是西方。", "西方彌陀觸處是，面前背後七重行。", "或黃或赤或紅白，或大或小或短長。", "天蓋正是彌陀屋，木孔木穿彌陀房。", "天上空中彌陀路，草木正是彌陀鄉。", "日夜前後嘈嘈閙，正是彌陀口放光。", "若欲禮拜彌陀佛，不用思想強干忙。", "若不誑人是禮拜，若不求人是道場。", "努力自使三功作，殷勤肆力種衣糧。", "山河是家無盡藏，草木是人常滿倉。", "泥水是人常滿庫，藤蘿是人無底囊。", "多作功夫自成就，自行手脚熟嚴裝。", "若欲往生安樂國，只是箇物是西方。", "（見《宗鏡錄》卷二九）。"]}