{"author": "傅翕", "period": "唐", "type": "诗", "title": "行路難二十篇（幷序） 第五章明凡聖非一非二", "paragraphs": ["君不見煩惱茫然非是一，雖復非一亦非多。", "若能照知其本際，即是真身盧舍那。", "入於微塵亦無礙，無礙體寂遍娑婆。", "凡聖兩途非二處，生死涅槃常共和。", "雖復強立名和字，只箇愛癡真佛陀。", "般若深空智非智，以無心意制衆魔。", "余既誠心學此術，聊抽拙抱作斯歌。", "行路難，路難心性實極寬。", "貪欲本來常寂滅，智者於此可盤桓。"]}