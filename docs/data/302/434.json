{"author": "傅翕", "period": "唐", "type": "诗", "title": "行路難二十篇（幷序） 第十一章明法身體用自在", "paragraphs": ["君不角大士自觀身中法，身是如來淨法身。", "虛空往還最迅速，獨脫自在不由人。", "出入毛孔而無礙，愛取塵時不染塵。", "現處凡情等諸聖，離斯求道更無真。", "建立諸法而無法，即是真如無上真。", "億劫本有而非故，於今現覺亦非新。", "成就大我而無我，具足大人無有人。", "聖體無明不可說，爲復方便名心神。", "即此心是真常法，亦是涅槃之上珍。", "願諸學人同此悟，各自守門而禁津。", "行路難，路難名異理無分。", "若能了於無生死，便得除消生死雲。", "。"]}