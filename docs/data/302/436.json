{"author": "傅翕", "period": "唐", "type": "诗", "title": "行路難二十篇（幷序） 第十三章明寂靜無照無得", "paragraphs": ["君不見諸法但假空施設，寂靜無門爲法門。", "一切法中心爲主，余今不復得心源。", "究檢心源既不得，豈知諸法併無根。", "用此無根心照境，照之分明彌復惛。", "即此惛心還自照，正照之理未曾存。", "照之與境俱差異，是故智士不能論。", "世人往往強分別，無中照見亂精魂。", "若能智照亡非照，分別智照復還奔。", "諸法本爾誰人作，寂靜無寂亦無喧。", "故知衆生顛倒想，還是衆生無上尊。", "行路難，路難捨癡而非癡。", "飛禽走獸我能伏，只箇心賊獨難治。"]}