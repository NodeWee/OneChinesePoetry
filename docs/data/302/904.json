{"author": "無名氏", "period": "唐", "type": "诗", "title": "吳王夫差書一章（幷序）", "paragraphs": ["玄津流絳波，崑碧映琅山。", "朝日控晨輝，薈豔何婉蜒。", "遊雲落太陽，飈景淩三天。", "靈寶曜九虛，幽明鍾山間。", "夏禹登八牕，散氣響金蘭。", "因枝振玉條，緣波討洪源。", "扶質立靈榦，垂葉以結繁。", "渺邈龍鳳跡，煥爛九天翰。", "仰挹三辰精，保身永長安。", "俯漱五華液，還復反童顏。", "騰神溫涼宮，豈知熱與寒。", "千秋似清旦，萬歲猶日半。", "鼓翼空洞上，要我靈寶官。", "棼棼五帝駕，俱會景漠端。", "相問飢與渴，玄泉饒流丹。", "永仙方寸內，八遐無易難。", "顧聞朱門臭，當塗中有難。", "銘碣勞巖陰，穴岫可稽盤。", "（以上皆見《雲笈七籤》卷九六）。"]}