{"author": "朱熹", "period": "宋", "type": "诗", "title": "與諸人用東坡韻共賦梅花適得元履書有懷其人因復賦此以寄意焉", "paragraphs": ["羅浮山下黄茅村，蘇仙仙去餘詩魂。", "梅花自入三疊曲，至今不受蠻煙昏。", "佳名一旦異凡木，絕艷千古高名園。", "却憐冰質不自暖，雖有步障難爲溫。", "羞同桃李媚春色，敢與葵藿爭朝暾。", "歸來只有脩竹伴，寂歷自掩踈籬門。", "亦知真意還有在，未覺浩氣終難言。", "一杯勸汝吾不淺，要汝共保山林罇。"]}