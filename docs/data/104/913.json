{"author": "朱熹", "period": "宋", "type": "诗", "title": "三月三日祀事畢因脩禊事于靈梵以高閣一長望分韻賦詩得一字", "paragraphs": ["逝川無停波，歲月一何疾。", "居然雨露濡，我意日蕭瑟。", "共惟西山足，宰樹久蒙密。", "晤言起哀敬，時事該禮律。", "肴羞既紛羅，薦饋亦芳苾。", "周旋極悽愴，俛仰詎終畢。", "更衣適精舍，鄰曲會茲日。", "簋黍畀煇胞，從容罄膋膟。", "嘉賓更盤礴，環堵窺逸筆。", "即事君獨哦，非才我何述。", "矧茲衰病餘，苦畏煩慮怵。", "賦罷掩寒棲，存存常抱一。"]}