{"author": "朱熹", "period": "宋", "type": "诗", "title": "和李伯玉用東坡韻賦梅花", "paragraphs": ["北風日日霾江村，歸夢正爾勞營魂。", "忽聞梅蘂臘前破，楚客不愛蘭佩昏。", "尋幽舊識此堂古，曳杖偶集僧家園。", "嵐陰春物未全到，邂逅只有南枝溫。", "冷光自照眼色界，雲艷未怯扶桑暾。", "遥知雲臺溪上路，玉樹十里藏山門。", "自憐塵羈不得去，坐想佳處知難言。", "但哦君詩慰岑寂，已似共倒花前罇。"]}