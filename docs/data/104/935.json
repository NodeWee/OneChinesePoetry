{"author": "朱熹", "period": "宋", "type": "诗", "title": "昨以詩徵亡碑於四十一丈既蒙酬和而諸兄亦繼作焉聯爲巨編藏之巾笥雖所亡古刻不可復得而此之所獲則已多矣顧其中猶有不能釋然者因念吾子厚隸法妙古人當爲我大書偉辭於壁庶以焜燿區區之望彼死鬼之陳迹其存亡蓋不足爲重輕也次韻見意云", "paragraphs": ["端居感物化，悵恨不出游。", "賦詩往追亡，顧得雜佩酬。", "結綬光陸離，縕袍非所羞。", "終然抱耿耿，尼父悲東周。", "凄凉尊犍崖，望想滄浪舟。", "低徊不得去，寂寞將焉求。", "安知崔蔡徒，考槃共斯丘。", "爲我揮素壁，報君當紫裘。"]}