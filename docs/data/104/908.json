{"author": "朱熹", "period": "宋", "type": "诗", "title": "丁丑冬在溫陵陪敦宗李丈與一二道人同和東坡惠州梅花詩皆一再往反昨日見梅追省前事忽忽五年舊詩不復可記憶再和一篇呈諸友兄一笑同賦", "paragraphs": ["江梅欲破江南村，無人解與招芳魂。", "朔雲爲斷蜂蝶信，凍雨一洗煙塵昏。", "天憐絕艷世無匹，故遣寂寞依山園。", "自欣羌笛娛夜永，未要鄒律回春溫。", "連娟窺水墮殘月，的礫泣露晞晨暾。", "海山清游記玉面，衰病此日空柴門。", "相逢不敢話疇昔，能賦豈必皆成言。", "雕鎸肝腎竟何益，况復制酒哦空樽。"]}