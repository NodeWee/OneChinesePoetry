{"author": "朱熹", "period": "宋", "type": "诗", "title": "昨承諸兄臨辱不揆以薄酒蔬食延駐都騎明日視壁間所張墨刻有亡去者人以爲德慶丈之廋也馳問遣索蒙需拙詩輒賦所懷往奉一笑而尊犍刻可以歸於我矣", "paragraphs": ["歲暮霜霰集，賓友從我游。", "置酒臨高齋，觴酌屢獻酬。", "雞黍整中庖，肴核供庶羞。", "所恨乏珍肥，歡意不得周。", "何牾上客懷，徙我夜壑舟。", "平明但素壁，篆刻不可求。", "究索勞象罔，高蹤希盜丘。", "我亦慚仲子，獨未忘輕裘。"]}