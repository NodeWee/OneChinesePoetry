{"author": "戴表元", "period": "宋", "type": "诗", "title": "范文正公黄素小楷昌黎伯夷頌蓋宋皇祐三年十一月在青社所書以遺京西轉運使蘇公舜元者也後二百四十年大興李侯戡得此本於燕及南來守吳乃文正公鄉里即訪公子孫以畀之范氏喜而索詩爲贈", "paragraphs": ["有耳不聽下里巴人，有手不寫劇秦美新。", "天生靈物寄我體，可惜穢棄同埃塵。", "清風百世希文老，一字流傳今是寶。", "誰知堂堂伯夷頌，曾借春暉發枯槁。", "韓子也復英雄姿，冰寒斗峻餘文辭。", "吹噓自起北海隠，膾炙聊慰西山饑。", "天荒地老精靈在，處處江湖紅散彩。", "青離孔氏忽自歸，今遇龔侯如有待。", "世情愛古兼愛奇，書奴滿眼非吾師。", "請君焚香盥手拜此帖，歸洗人間兒女癡。"]}