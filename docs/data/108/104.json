{"author": "戴表元", "period": "宋", "type": "诗", "title": "石湖范至能嘗作姑惡詞以爲婦怨非天下之爲婦者所願聞故作續姑惡詞以廣之", "paragraphs": ["姑惡姑不惡，人言姑惡人豈知，爲姑作婦百不辭。", "婦在姑尚可，婦死姑方悲。", "恐傷姑意不敢違，化作異物鳴無時。", "姑不惡，姑不惡，怨姑還當被姑責。", "但願生身復作婦，死別不如生見樂。"]}