{"author": "戴表元", "period": "宋", "type": "诗", "title": "賦意未暢復拾前韻之餘者作廣坐隠辭", "paragraphs": ["我作坐隠辭，客來問我坐隠方。", "開門進客還復坐，爲客歷落言其詳。", "隠朝市，我不能衝塵冒暑走遑遑。", "隠江湖，我不能披蓑戴笠操舟航。", "隠山林，山林白晝行虎狼。", "隠田里，田里赤立無資糧。", "窮觀六合內，投隠幾無鄉。", "是以古來人，失路多猖狂。", "或隠伶官俠客，或隠藥肆僧房。", "或爲君平隠賣卜，或稱陶朱隠行商。", "雖能逃世網，於事未爲良。", "况我難携一身隠，二親白髮垂高堂。", "神仙拔宅古亦有，無翼不得高飛颺。", "不然少自屈，歸去隠耕桑。", "隨傭竭作既無一夫力，買田築室又乏千金裝。", "僮奴揶揄親友棄，往往人厄非天殃。", "悲來俯仰尋隠處，欲親書冊依杯觴。", "引酒未一酌，狂風鬰律衝肝腸。", "讀書未一卷，噫嗚感慨淚浪浪。", "酒能觸人生憤激，書能覽古知興亡。", "非徒不足充隠具，反緣二物來自戕。", "覆杯掩卷且默坐，氣定始覺如平常。", "因思世上百千事，是非榮辱俱可忘。", "楊朱墨翟悲泣兩無益，伯夷叔齊浪死埋首陽。", "不如隨緣委運祇塊坐，冥心徑往遊黄唐。", "不論辨，不憂彈射相摧傷。", "不還往，不憂風露沾衣裳。", "人生衣食分已定，登途役役空自忙。", "不見啄木鳥，終朝一飽如不償。", "不見守蓍龜，窮年引息泥中藏。", "目前伸屈君莫問，此鳥孰與龜年長。", "坐歎自笑客亦歎，烟□暗室生天光。"]}