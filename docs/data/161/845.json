{"author": "章甫", "period": "宋", "type": "诗", "title": "元用見過誦詩劇談因成古風以成戲惱兼簡若晦唐卿", "paragraphs": ["有口只可飲醇酒，世事令人三日嘔。", "有耳只可對詩翁，俗語令人三日聾。", "平生嗜酒耽佳句，此外自知無用處。", "東風吹我墮江邊，歲晚知音罕相遇。", "誅茅蓋頭無少閒，數日不到諸君間。", "塵土瞇眼鬚鬢斑，誰賦淮南大小山。", "怪底晴簷靈鵲噪，籃輿相尋談絕倒。", "恨君無乃酒量窄，愛君豈獨詩格老。", "開尊喚客知何時，坐上可無俞與韋。", "更長不怕杯行遲，願見春風楊柳枝。"]}