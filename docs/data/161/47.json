{"author": "項安世", "period": "宋", "type": "诗", "title": "賦運使張大監道州石山以張詩平地風瀾險於水此心鐵石聽之天爲韻", "paragraphs": ["枚回洲邊春水生，日光照縠波文平。", "繡衣使者何世上，綵舟喚客論交情。", "平生擇交不擇利，俗子紛紛卧之地。", "少年所識惟石君，晚歲相從不相棄。", "一官到處西復東，悲歡得失無不同。", "誰云我州大如斗，中有千岩萬壑含松風。", "邇來所得尤艱難，人力不到天爲剜。", "幽尋五嶺犯炎霧，裹送萬里穿狂瀾。", "十夫舁前一夫洗，落盡煨塵見雲巘。", "回首笑向道州守，此解未如人世險。", "頭顱已過羊腸車，不用更通丞相書。", "老來得此萬事足，摩挲蒼璧相倚於。", "玉簾嶄嶄何齒齒，質堅德重不可徙。", "要鎸𡊢口方玉池，更酌西嶺玻璃水。", "小却盛之數畝園，日夕與之同卧起。", "客來莫怪我自憐，老子心情正如此。", "大山嵯峨勢千尋，小山左右羅瑶簪。", "坡陀峭立各有態，面目雖異同肝心。", "叩之其聲清以越，如磬之石鐘之鐵。", "怕令去作清廟器，潜向江頭□□□。", "江頭之月今幾年，慣見東西南北客。", "凜然相對各無慙，惟此主人伴此石。", "主人說法石解應，夜深哦詩使之聽。", "垠崖劃斷聲雷硍，有語盤空如此硬。", "與人說石仍說詩，世間此樂誰得之。", "故人往往解此意，贈以飛瀑和天池。", "三君相視俱悠然，主人之樂無窮年。", "只愁清廟要鐘磬，早晚捉去調鈞天。"]}