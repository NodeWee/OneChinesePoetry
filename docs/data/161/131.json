{"author": "程洵", "period": "宋", "type": "诗", "title": "次韻劉寺簿暇日出郊按視貢院安養院漏澤園南教場飯於花藥寺用韋蘇州韻賦詩", "paragraphs": ["使君抱孤韻，勝日成獨遊。", "聊循七里郭，一賞千林秋。", "射圃既徘徊，澤宮重咨疇。", "孰生病我療，孰死骨我收。", "遐觀興未窮，小憩山更幽。", "昔人事登覽，不憚道里悠。", "而我縛微官，抗塵苦淹留。", "何當奉杖屨，崇論排田騶。"]}