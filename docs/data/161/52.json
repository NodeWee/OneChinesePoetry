{"author": "項安世", "period": "宋", "type": "诗", "title": "凱歌", "paragraphs": ["今年三月三，樂事今古稀。", "嘉陵江到武昌口，此時此日同□□。", "北人不敢恃鞍馬，西人不敢憑山谿。", "德安有高悅，匹馬穿重圍。", "入城助守膽如斗，出城决戰身如飛。", "城中扶出王與季，城外逐出信與隨。", "襄陽有趙淳，默坐誰得窺。", "一日熏盡西山狐，二日網盡東津鯢。", "三日開門看江北，一人一騎無殘遺。", "興安有安丙，談笑戮吳曦。", "僞王亂領出深穀，長史捷布登前墀。", "銅梁玉壘見天日，瞿塘灧澦無蛟螭。", "鄂州有老守，頭白尚能詩。", "上言吾君善委任，下言吾相能指麾。", "國家九九八十一萬歲，璘雛褒孽休狂癡。"]}