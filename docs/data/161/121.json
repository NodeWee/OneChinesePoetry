{"author": "程洵", "period": "宋", "type": "诗", "title": "游浯溪用張宛邱韻", "paragraphs": ["六合塵昏誰汛掃，秦王功業成橫草。", "後裔居安不慮危，欲向溫柔鄉裏老。", "漁陽金鼓動地來，羯胡本非劉石才。", "若爲二十四郡守，如振槁葉彈浮埃。", "皇天悔禍見星紀，太白入月胡當死。", "英英李郭爲時生，濟世何須識丁字。", "祅災已去瑞慶來，何人大筆書丹崖。", "南□猶自頌聲作，中天想見氛祲開。", "遺文三復堪悲慨，興廢渾如目前在。", "咄哉誤國高將軍，猶歎兩京作斤賣。"]}