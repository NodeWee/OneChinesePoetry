{"author": "林亦之", "period": "宋", "type": "诗", "title": "范宰同鄭簿應尉送戰船至海上招野人同遊賦得可月湖一篇奉呈", "paragraphs": ["可月湖邊送戰舸，長嘯便欲凌清波。", "好風吹帆如去馬，鼠曹若可雙手把。", "青天無雲水初漲，一山兩山浮水上。", "平生膽意少羈束，叩舷長歌心益壯。", "生平誦書口啾啾，何似一日觀滄流。", "厖眉太史足重繭，盡驅百怪歸筆頭。", "羣公楚楚皆人物，我亦自忘布衣拙。", "恢諧莫續濟川君，可無一詩記明月。"]}