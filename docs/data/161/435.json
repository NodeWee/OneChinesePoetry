{"author": "羅願", "period": "宋", "type": "诗", "title": "鹿鳴燕禮成貽解元諸友并呈通判寺簿兄及衆同官五首  其一", "paragraphs": ["天意欲爲雨，川雲出相望。", "明時攬俊乂，所立固無方。", "少小諷二南，美此江漢鄉。", "猥當興能職，首闢較藝場。", "群儒悅寬簡，浩蕩出文章。", "方觀縱壑魚，忽作摶風翔。", "此去升禮闈，旋當對殿廊。", "忠言動明主，家國有輝光。"]}