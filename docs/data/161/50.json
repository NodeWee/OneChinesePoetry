{"author": "項安世", "period": "宋", "type": "诗", "title": "次韻鄂州吳少保南樓", "paragraphs": ["武昌城頭起高閣，下見二江爭一壑。", "滔滔還作一江流，底用相遭苦相惡。", "庾公當日此登臨，拊髀北風思遠略。", "簷開歷歷漢陽樹，多少雄心入開拓。", "暮年出手竟搶攘，千丈濤頭空寂寞。", "何如乘月坐胡床，且共諸人跨鸞鶴。", "平生枉恨王公弱，要是王公高一著。", "古來經濟有包荒，憒憒故應强鑿鑿。", "只今遺址向千年，又見神州□□索。", "憑欄堪賞亦堪嗟，長使遊人望關洛。"]}