{"author": "章甫", "period": "宋", "type": "诗", "title": "雪中張仲庠惠十詩老懶不能追逐戲答古風兼簡陳伯茂", "paragraphs": ["愛君詩好韻倔奇，快如天馬不容羈。", "惜君有錢不沽酒，盡日苦吟難療饑。", "我生真成錯料事，陳子生涯畧相似。", "敢持短兵與君接，笑我老來長退怯。", "空山一夜雪盈階，軒窗晃耀如瑶臺。", "尊中尚喜有餘綠，紅潮兩頰心悠哉。", "安得萬里江，變作葡萄醅。", "笑呼姮娥共起舞，夜闌更酌北斗杯。", "一醉三千年，從教海水揚塵埃。", "妻孥笑我言，此樂恐未諧，典衣且復沽茅柴。", "淮南有薄田，與汝歸去來。", "願身長健眉長開，好插梅花醉幾回。"]}