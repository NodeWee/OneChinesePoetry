{"author": "羅願", "period": "宋", "type": "诗", "title": "鹿鳴燕禮成貽解元諸友并呈通判寺簿兄及衆同官五首  其二", "paragraphs": ["鹿鳴首宵雅，義取好賢深。", "寥寥疑莫續，工席有遺音。", "詩言君臣間，不以位相臨。", "如禽食苹水，有酒方共斟。", "從容陳所好，亦復有鳴琴。", "庶使峨冠者，洋洋動其心。", "願言解子褐，結綬貫華簪。", "真心有相感，千載豈殊今。"]}