{"author": "章甫", "period": "宋", "type": "诗", "title": "同張伯子威子季子雉子聞子陸及之時子政家弟輔小子槃過馬清叟摘櫻桃以萬顆勻圓訝許同分賦得許字", "paragraphs": ["南城有隠居，靜退我所與。", "兩窮成邂逅，一笑同出處。", "翛然五畝園，耕種了寒暑。", "朱櫻前日栽，茂密已如許。", "今歲風雨時，高枝墊難舉。", "喜我領客來，柴關不我拒。", "倒衣出逢迎，掃地客燕醑。", "童奴罷守衛，徒馭先含咀。", "肴核既雜陳，少長咸以序。", "堆盤火齊紅，磊落照尊俎。", "眼明愛勻圓，酒興莫能禦。", "吾儔既屬饜，亦欲相就語。", "西鄰老禪伯，携茗復來煮。", "放懷誰主賓，劇論忘爾汝。", "題名污牆壁，分韻索毫楮。", "月出未忍還，不記城闉阻。", "懽呼重攀折，璀璨滿筐筥。", "行歌驚路人，歸遺詫兒女。", "明年更强健，載酒寧無侶。", "但恐座上客，相望各吳楚。"]}