{"author": "羅願", "period": "宋", "type": "诗", "title": "鹿鳴燕禮成貽解元諸友并呈通判寺簿兄及衆同官五首  其四", "paragraphs": ["任子衆所許，一鳴居上頭。", "王高兩縣來，選拔皆其尤。", "里行張可貴，月書蘇屢優。", "向來丁與虞，頗從別駕游。", "嗟我愛群才，不間薪與槱。", "既爲得者喜，豈忘欲旁搜。", "鼓篋五百家，要皆儒者流。", "相期作鄒魯，過是我何求。"]}