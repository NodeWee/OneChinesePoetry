{"author": "程洵", "period": "宋", "type": "诗", "title": "送陳求仁還永嘉兼寄劉孝移", "paragraphs": ["往年予□祁山丞，坐上屢聞君姓名。", "那知流落天一角，一笑共挹湘江清。", "地緜賦急員羞具，黄龔遐軌空馳溯。", "催科撫字兩勤勞，古道羨君今獨步。", "耒陽之水化理濡，耒陽之人何于于。", "疎梧細柳白日浄，唯有聲氣與君俱。", "君今快展摩天翮，會看赤手扶羲御。", "煙波渺渺正愁予，萬里瀟湘未歸去。", "河陽當日桃花紅，主人好客樽不空。", "相逢倘問衡陽簿，爲說年來惟悴容。"]}