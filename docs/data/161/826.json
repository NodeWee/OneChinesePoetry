{"author": "章甫", "period": "宋", "type": "诗", "title": "种基祖蔡仲逸孫祖顯一時宦遊荆州官閒無事五日一宴集使僕持鉢其間念既飽食不可無語", "paragraphs": ["君不聞薊孝廉，日飯二十家。", "一朝拂袖去京國，追之不可空咨嗟。", "又不聞賓頭盧，應供四天下。", "神通妙用固非難，中有巍然不動者。", "今年有客來荆州，半世生涯一敝裘。", "仙風道骨媿二士，諸公亦許相追遊。", "邇來傳食初無問，醉飽無勞主人勸。", "絕勝詩人杜拾遺，所歷諸家纔一飯。"]}