{"author": "王質", "period": "宋", "type": "诗", "title": "墨梅", "paragraphs": ["紛紛初疑月掛樹，耿耿獨與參橫昏。", "自從東坡老子飛此英，茫茫世界總無人。", "疏影橫斜水清淺，暗香浮動月黄昏。", "自從西湖處士揚此靈，紛紛豪俊半無神。", "贈子一轉語，挑子萬年機。", "嘬蘇詩，嚅林詩，要使蘇詩林詩透心脾。", "槎南枝，挼北枝，直使南枝北枝伏指麾。", "九州四海尋人去，不遇當人不要歸。"]}