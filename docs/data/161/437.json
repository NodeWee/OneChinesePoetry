{"author": "羅願", "period": "宋", "type": "诗", "title": "鹿鳴燕禮成貽解元諸友并呈通判寺簿兄及衆同官五首  其三", "paragraphs": ["昔在馮當世，起家冠倫魁。", "天衢躍群龍，轉見絕足才。", "馳譽塞四海，致身近三台。", "淒涼城東宅，歲晚就蒿萊。", "古來用武地，編簡委塵埃。", "每見儒冠喜，況逢賢路開。", "祝君如馮公，決科亦崔嵬。", "終身可師法，正復在軻回。"]}