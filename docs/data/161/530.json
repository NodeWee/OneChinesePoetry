{"author": "林亦之", "period": "宋", "type": "诗", "title": "見獨斯行叔綺子爲赴春試一出江頭送別殊令牽懷聊爲巴闌行一首以道此意云爾", "paragraphs": ["巴闌獨還歲月深，相送出門自沉吟。", "十年交舊總如許，狂歌一曲傷人心。", "今人讀書如過客，壺飧只向市頭索。", "吾曹苦思腸幾穿，安得相逢不索莫。", "念我平生弄典墳，六月北窗長閉門。", "雕肝篆肺得一句，旁人袖手評其文。", "思量至此復一笑，如何躍馬追年少。", "我今聞說有場屋，兩耳如聾怕聽得。", "網山山下月魚亭，就船買魚活煮羹。", "何時挾冊此來歸，議論不到吾縱橫。", "故人年幾今猶未，正好款門問知己。", "時命相遭不用多，或在半言并片紙。", "老人校書紫雲樓，相見或問吾因由，爲言索處海水頭。", "蓬萊方丈不可到，此心日夕徒生憂。"]}