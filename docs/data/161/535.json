{"author": "林亦之", "period": "宋", "type": "诗", "title": "范宰見寄遊草堂誰謂漁鹽市之什輒同賦一篇不用元白唱酬之法", "paragraphs": ["誰謂魚鹽市，乃枉大夫軒。", "既登雲霞觀，更尋薜蘿村。", "松枝何夾道，萱草况當門。", "借問阿誰家，此爲故人園。", "倚竹坐半日，論詩到初根。", "愧無捫蝨姿，敢辱輟鸞言。", "勞勞青衫客，莽莽紅塵奔。", "所至有山水，何曾解討論。", "君侯食肉相，杞菊爲心魂。", "一縣固多事，終朝如山樊。", "行旌遇佳勝，呼賓羅芳尊。", "有此幽寂趣，從容以剸繁。"]}