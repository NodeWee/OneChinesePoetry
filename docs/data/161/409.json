{"author": "梁安世", "period": "宋", "type": "诗", "title": "題壺天館", "paragraphs": ["宣政喜邊功，隆兌築州縣。", "程公自名巖，刻石記所建。", "得既不償費，中興棄不繕。", "誕謾磨崖辭，當日妄誇衒。", "英英石湖仙，改作壺天觀。", "壁間之大字，莊重如峨弁。", "詩文鸞鶴音，筆勢龍蛇變。", "登高瞰洞戶，灕水澄如練。", "勝槩聳靈臺，遐觀起三歎。", "玲瓏二十四，妙墨鎸題徧。", "我來爲拂塵，端若侍顔面。", "邦人頌遺愛，壽骨癯且健。", "今□□麟堂，安得使之見。"]}