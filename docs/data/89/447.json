{"author": "曾丰", "period": "宋", "type": "诗", "title": "憲使范右司具饌屬屬官爲主人又屬衡陽張宰助筵同遊石鼓書院", "paragraphs": ["湘水前縈带，蒸江後引裾。", "中容齊塔阜，上建讀書廬。", "氣象河汾上，規模景祐餘。", "帝王無異學，孔孟有遺書。", "絳帳講之熟，青衿受以虛。", "心原逢左右，理窟悟終初。", "糟粕包高厚，精華寄起居。", "作成端若此，徵用合何如。", "學士唐全炬，經師漢石渠。", "致君登栗陸，措俗減華胥。", "訪古行陪履，觀光坐接祛。", "上臺供甕酒，傍縣具盤蔬。", "笑臉人人醉，設眉箇箇舒。", "傳香薰馧馞，寄傲卧籧篨。", "如浴沂中水，而觀濠上魚。", "落暉猶可却，上馬不妨徐。", "紀勝俾傳遠，書崖字放疎。", "姓名年月日，刻罷賦歸歟。"]}