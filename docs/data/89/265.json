{"author": "曾丰", "period": "宋", "type": "诗", "title": "曾德禮墨梅竹篆隸皆精歲在己未示似墨梅酬價固非所吝會即赴官嶺表度難自隨還以授之副之古風", "paragraphs": ["北枝頑頓如不仁，南枝警敏如有神。", "方當群有急歸宿，忽自太無偷發春。", "畫畫清脩枝拔萃，點點精明花引類。", "幻盡歲寒姿者天，吾宗所幻天相似。", "溪邊照水周逸民，簷下橫窗晉詩人。", "胸次還餘墨外墨，筆端更寫真中真。", "把南金報猶輕議，舉趙璧歸非厭嗜。", "只今隨牒廣之南，彼大庾山吾畫笥。"]}