{"author": "曾丰", "period": "宋", "type": "诗", "title": "萬安簿吳公誼實浙餘杭人今書滿最歸歟欲竟投老未决于其間而贊之", "paragraphs": ["錢唐之墟故吳地，子孫復以吳爲民。", "百世不有雲來興，高者道德次文藝。", "萬安主簿今詩雄，終未得力翻得窮。", "猶餘妻子眼未白，不有江山囊幾空。", "歸歟已動投簪興，公自規模吾印證。", "鬻餘豈不得一丘，耕罷猶堪理三徑。", "陶潜張翰雖風流，彼歸有激公無求。", "浙江兀炎古箕潁，吳公徜徉今巢由。"]}