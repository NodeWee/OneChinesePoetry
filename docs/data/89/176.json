{"author": "曾丰", "period": "宋", "type": "诗", "title": "同張隨州賦會稽朱子榮席上丹桂", "paragraphs": ["月娥施朱小留殘，天風吹上桂樹端。", "葉猶强項護故綠，花獨多情染餘丹。", "夜來誰借修月斧，和根剟與凡世看。", "世人不識天上種，醉眼恍惚魂溟漫。", "我嘗浪作折桂客，驚見似與丹窟般。", "主人眠花熟風韻，等是姓朱俱可觀。", "况逢問字載酒客，不妨爲花理杯盤。", "賞者莫憚腕欲脫，花到夜深不禁寒。"]}