{"author": "曾丰", "period": "宋", "type": "诗", "title": "南康黎蔡昆仲四君子隆興乾道間與余爲廬陵郡庠同舍淳熙乙巳之元日余赴廣東漕屬道出南康敬賦一詩書兩通分遺之", "paragraphs": ["轉徙廬陵邂逅間，青燈相照稔相看。", "那知文社春隨冷，未放交盟血便寒。", "腰强豈猶便歛板，手閒何不試彈冠。", "山巖倘久奇文塞，我辦工夫續子殘。"]}