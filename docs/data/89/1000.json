{"author": "曾丰", "period": "宋", "type": "诗", "title": "代賀皇太子生日", "paragraphs": ["運轉黄河舊，波澄少海清。", "菊籬浮喜色，蘭殿沸歡聲。", "岐嶷親王羨，聰明左右驚。", "英姿涵玉裕，冊禮建蠻精。", "入省龍樓晚，歸休鶴禁晴。", "講筵心會道，賓苑禮通情。", "誕日愉謠滿，儲庭瑞彩盈。", "兩宮筵具渥，六佾舞儀輕。", "靜念孤蹤遠，曾叨四友榮。", "尚稽陪角綺，遥祝壽籛鏗。"]}