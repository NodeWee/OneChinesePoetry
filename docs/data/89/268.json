{"author": "曾丰", "period": "宋", "type": "诗", "title": "陳刪定日華除廣東憲取告中志深考古之語扁齋曰考古齋", "paragraphs": ["東都有人持漢斧，南國無人繫周圄。", "未從刀鋸宥者三，先即桁楊聽之五。", "五三異念同一仁，聖賢典故公日新。", "心從仁上勘得道，筆與民間點爲春。", "百未試一刑幾厝，忘其勞績况恩數。", "天語疑由公出然，公心默與天通故。", "持平已遂留何須，責難未了歸可圖。", "課效九章三章外，游心千古萬古初。", "剖斗折衡還未可，非綿蕞莫矯叢脞。", "結繩之外畫冠餘，作古幸無嫌自我。"]}