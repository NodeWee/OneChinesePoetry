{"author": "曾丰", "period": "宋", "type": "诗", "title": "張行甫許舍五羊館俸之厚俯而就薄來晉康相親爲學生師遣介迎候賦詩速行", "paragraphs": ["出入交戰以義肥，卜商先覺後勿違。", "上下交征以利危，惠王後悔終何追。", "義利之差一毫爾，其繆遂至于千里。", "不差不繆今誰氏，嶺外眼中有之子。", "彼門如市挽不留，吾心如水從之遊。", "自能下學學箕裘，相期上對對冕旒。", "挑兮撻兮小豚犬，匡之直之古墳典。", "鑄鐵肯捐丹九轉，化龍寧吝墨一點。"]}