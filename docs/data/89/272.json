{"author": "曾丰", "period": "宋", "type": "诗", "title": "過南安接孟使君辭警策多矣復承遣詩追惠遂足度嶺所賦梅還謝萬一", "paragraphs": ["坤元分氣謂無間，南崖北崖纔尺寸。", "地寒地暖差之半，乾元分氣謂無頗。", "南枝北枝能幾何，春早春遲差爾多。", "我來幸未全失策，南枝早退不留跡。", "北枝晚出猶弄色，驚見北枝問南枝。", "寒香羞受時輩知，隨清風入孟郊詩。", "詩之視梅類高致，孟之視詩渾細事。", "至大至剛浩然氣，其詩拔我塵埃餘。", "其氣充我情性初，吾自覺吾非故吾。"]}