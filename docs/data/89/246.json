{"author": "曾丰", "period": "宋", "type": "诗", "title": "次黄巖老贈戴昭袒韻", "paragraphs": ["太初寂無聞，其中涵大音。", "淵明竊知之，寫以無絃琴。", "曾何入乎耳，無乃聽以心。", "子新嗜聲詩，失寢夜廢衾。", "九死厚所養，五窮發其吟。", "去年抱膏肓，朅來求我鍼。", "機緘與相勘，脈絡歸自尋。", "得之三百篇，喜至不自任。", "詩亡道何之，碔砆亂球琳。", "春秋一中和，異者向與歌。", "詔勿攟芻狗，其傍有師金。"]}