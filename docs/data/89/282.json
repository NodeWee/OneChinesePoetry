{"author": "曾丰", "period": "宋", "type": "诗", "title": "題蕭叔原江山圖畫", "paragraphs": ["玻璃橫眠蒼玉立，一段清姿天幻出。", "霞作丹漿雲墨汁，恢張太素以爲質。", "一時盤古縱橫筆，萬古玄冥濃淡色。", "乾坤兩間一亭中，立人自下酬答功。", "酒盞碁枰意氣充，薰爐茗椀情性融。", "耳閼目閼還大道，聲塵色塵入長空。", "客來且伴主人醉，機械客猶梏仁智。", "未知二者一之贅，休言一者贅之細。", "上人已悟細之至，何當更悟也無細，若至之謂□□□。"]}