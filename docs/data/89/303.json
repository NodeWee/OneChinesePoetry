{"author": "曾丰", "period": "宋", "type": "诗", "title": "吾郡之望羅彥方過聽以予有詩癖古風特枉傑作之貺不可虛辱賦一篇謝之", "paragraphs": ["聲生于氣詩之體，于氣要窮所從起。", "事制于義詩之理，于義要窮所從止。", "一元開闢三才矣，萬世綱維十倫爾。", "我初傳此無上宗，君今下我未到工。", "胸中周召次畢公，筆端雅頌餘國風。", "不容陰陽作窮通，可與天地爲始終。"]}