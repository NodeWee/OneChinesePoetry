{"author": "曾丰", "period": "宋", "type": "诗", "title": "題譚氏榮壽堂", "paragraphs": ["少年大抵不分老，往往頭白常諱早。", "千齡一際慶壽恩，白之早者尤其好。", "廬陵太守以名聞，君家堂前翁若□。", "縕之檢渥封倉皇，藍袍霞帔著顛倒。", "捫心歡喜何以加，教子辛勤此其報。", "家人羅拜笑持盃，賀猶未了申以禱。", "數從今始更百年，十年一度迎新誥。", "鄉鄰來致贊喜詞，歸歎鬢髭徒欲皓。", "養子當如譚家郎，吾兒豚犬不足道。"]}