{"author": "曾丰", "period": "宋", "type": "诗", "title": "前高凉推官陳漢臣惠佳什索俚編不可虛辱授之後集古律矣復課數韵語謝之", "paragraphs": ["太虛生氣氣生風，風又生聲詩在中。", "固是性情元具足，何當學問更加充。", "形容草木魚蟲意，雖妙猶爲墮于藝。", "雅頌聲音召陰陽，聖賢道義包天地。", "句拙莫謝來章工，尚深自養細自融。", "和順積中鬼不見，英華發外天無功。"]}