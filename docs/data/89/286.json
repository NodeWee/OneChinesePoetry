{"author": "曾丰", "period": "宋", "type": "诗", "title": "壽錢樞密", "paragraphs": ["長至之前風飋䫻，斗初建亥扃群物。", "從春至冬推歲律，十二月中一良月。", "既望之餘氣氤氳，月初生魄鍾異人。", "從武至文數朝紳，三千臣中一良臣。", "誕彌先後僅三日，明主良臣豈徒出。", "虜舊陸梁新勃窣，廟算宸謨關宥密。", "帷幄精神運籌餘，門闌氣燄懸弧初。", "壽觚有量吞江湖，壽詞無技雕瓊琚。", "姑容夷夏一家日，更□君臣千載圖。"]}