{"author": "曾丰", "period": "宋", "type": "诗", "title": "清江何子發自荆湖宣撫幕客罷歸過我晉康投詩索報勉意塞請", "paragraphs": ["南北新來尋舊盟，江淮襄漢又休兵。", "召還開府諸元帥，謝遣游談幾老生。", "背上琴聲忠憤激，腰間劍氣血冤腥。", "君不見老范相知小相沮，橫渠自反高自許。", "三略六韜付擲捐，中庸大學歸含咀。", "未遑盡發千古聖道機，猶不失爲一代士宗主。"]}