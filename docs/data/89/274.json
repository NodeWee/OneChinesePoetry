{"author": "曾丰", "period": "宋", "type": "诗", "title": "壬戌仲春隆慶因老留上藍與璉老往還余續至相過浹旬言別", "paragraphs": ["山立堂堂古白眉，一龍一象殿江西。", "春秋多寡弟兄是，朝暮往還賓主誰。", "籐坐蒲團邀二妙，其間著我成三笑。", "無夏無夷跡自融，不儒不釋心相照。", "遠公送出如欲留，陶令辭行如欲休。", "殊覺上藍今勝踐，少分前輩舊風流。"]}