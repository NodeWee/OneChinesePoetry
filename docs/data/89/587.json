{"author": "曾丰", "period": "宋", "type": "诗", "title": "昨與余遊如陳廣元張壽卿江伯紀陳通卿皆上計矣獨鄒用之鄧繼高困阨况今相去愈遠焉緬我懷因成兩詩各書一通寄之  其一", "paragraphs": ["枕中肘後爲渠空，效驗如何小不同。", "失馬安知非後福，獲麟未必不終窮。", "紀昌已費二年學，造父猶爭三日功。", "了却酸辛殘事業，從教運塞與時通。"]}