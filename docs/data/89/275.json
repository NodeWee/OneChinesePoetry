{"author": "曾丰", "period": "宋", "type": "诗", "title": "豫章上游生米市前江中洲上至德觀側柏樹甚老", "paragraphs": ["何命之薄彼哉柏，豈無生處生於石。", "老去根猶强自爭，春來石豈能相戹。", "蛟龍拔入盤重淵，雪霜放出參九天。", "至大至剛劫火後，彌高彌邵妖風前。", "道人澹嚥得吾味，久馭清風騎紫氣。", "吾骨到今猶未蛻，庭前自適西來意。"]}