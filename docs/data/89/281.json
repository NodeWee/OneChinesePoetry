{"author": "曾丰", "period": "宋", "type": "诗", "title": "遊曾無慍園可賦者十餘處其大莫如樂山次莫如滄洲畫趣先課二古風 滄洲畫趣", "paragraphs": ["一身超忽白雲表，雙眼低回白蘋杪。", "沙隨風捲黄莫涯，草與天連青未了。", "摩詰胸中幾麋丸，詩寫其真更留殘。", "破除桑落斗升後，收入鵝溪尺寸間。", "想象訾家聊寓目，指顧瀛洲方策足。", "中人宜在瀛洲宿，中宵夢在滄洲浴。", "覺寫兩洲爲一軸，馳譽丹青從謂俗。"]}