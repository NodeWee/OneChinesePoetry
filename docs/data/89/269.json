{"author": "曾丰", "period": "宋", "type": "诗", "title": "南康劉尉於廳事之東開軒曰清瀨蓋取其前松聲然也", "paragraphs": ["坐曹在西退食東，一間然爾萬不同。", "彼無乃俗飽吾聒，此不勝幽醒我聰。", "不律不呂自中節，非夔非襄誰傳宗。", "意其金沙澒磅礴，否則銀漢鍧穹窿。", "開窗即之辨所以，老松不受風所攻。", "松莫之禦非自虣，風無所爭不相容。", "二者無心一有感，自然成聲關大通。", "混沌之竅君之耳，松風觸處天機融。", "聲之真者非固有，况復流歸形似中。", "潺潺㶁㶁蓋其似，得真忘似君新功。", "更收吾耳聽以氣，一掃從前真似空。"]}