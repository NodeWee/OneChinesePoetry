{"author": "胡融", "period": "宋", "type": "诗", "title": "登石臺山與劉次皋李揆王度周仲卿聯句", "paragraphs": ["璇臺插中天，乾坤發端倪。", "荆榛夾險道，自古誰攀躋。", "嘉予二三友，乘興同杖藜。", "行行陟其巔，一遊手自携。", "上摩白兔宮，下躡青雲梯。", "傲晲羣動間，太倉米一稊。", "俯瞰萬家邑，戶牖開蜜脾。", "羣巒盡東騖，駛若萬驥馳。", "馬秦忽破碎，象島尤瑰琦。", "杜鵑狀雄尊，白鯉波連漪。", "視城橫朱鳥，秀連秋水湄。", "崟崟摘星嶺，上可捫南箕。", "羽人煉丹丘，迄今有遺基。", "維西控桐柏，巖壑爭獻奇。", "鴈蕩直括蒼，勢自金庭□。", "奔雷三十六，趕起龍鳳姿。", "繼北際四明，塢嶴非人窺。", "天門何蕩蕩，香巖獨嵬嵬。", "帽峰冠朝霞，髻山染夕霏。", "眼闊浮世狹，身高衆山低。", "清遊慨俗子，險語驚山魑。", "持盃迭獻酬，磨石共鎸題。", "短李才調逸，手力拔象犀。", "髯胡詩之豪，鼻息干雲霓。", "閒雅推王子，皎然霞外期。", "劉君一癯仙，胸中無町畦。", "周節萬夫敵，猛將聞鼓聲。", "或倦而憇石，或勇而臨涯。", "或袖手冥搜，或抵掌滑稽。", "或倚松盤桓，或望雲慘悽。", "矯矯出籠鶴，卑卑在樊籬。", "靜躁各異物，物情無不齊。", "來塗逢野嫗，問我何所知。", "自言石出世，曾夢金仙栖。", "獻歲買官酒，登山酹地祇。", "君今契我夢，從此開山蹊。", "彼嫗尚爾耳，我曹焉已而。", "他年五君咏，永勒茲山陲。"]}