{"author": "陳傅良", "period": "宋", "type": "诗", "title": "赴桂陽道中喜晴書事", "paragraphs": ["十日九雨垂垂雪，馬僵僕病泥乘橇。", "披衣闖戶得星月，喜有耻向妻兒說。", "耳根久與朝鷄別，熟睡八年謀未拙。", "乞米作糜蒙被啜，客來午漏家僮出。", "如今兒噭妻愁絕，我縱喜晴心已折。", "可以藝麻多筍蕨，苟有一丘吾計决。", "奈何諸公廝役皆豪傑，尚愛舂陵老元結。"]}