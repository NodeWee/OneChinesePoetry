{"author": "呂祖謙", "period": "宋", "type": "诗", "title": "尚書汪公得請奉祠餞者十有四人分韵賦詩某得敢字", "paragraphs": ["鼎食味苦濃，藿食味苦淡。", "同生不同嗜，羊棗與昌歜。", "孰能游其間，進退兩無憾。", "尚書古仙伯，雅尚本真澹。", "禁涂履星辰，講厦席氈毯。", "將升閒槐棘，忽去亂葭菼。", "太清奉虛皇，奎壁手可攬。", "舉以華其歸，光耀極鉛槧。", "向來功名人，勇進忘坎窞。", "聽誦歸來辭，掩耳謝不敢。", "寧知達士胸，萬牛眇難撼。", "清風滿後車，一洗世氛黕。", "祖帳將軍園，寒枝紅綴糝。", "公歸寧久闊，別意不成慘。", "金華訪舊學，和羹待醯醓。", "政恐牧笛清，終換街鼓紞。"]}