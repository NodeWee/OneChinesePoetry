{"author": "魏了翁", "period": "宋", "type": "诗", "title": "送劉寺丞赴浙西提舉分韻得霄字鹽官縣以海漂蕩命劉措置", "paragraphs": ["君王位三極，五氣咸宣昭。", "有一弗余若，引咎自己招。", "如何圻甸閒，靈胥敢爲妖。", "毋謂一指搐，能使身無聊。", "是用選膚使，汝往鋤其驕。", "將指得若人，譴異不足銷。", "水生乎天一，陽實爲根苗。", "疏通乃循軌，壅塞逾驚漂。", "是理與政通，更當省厥徭。", "績成報天子，鳴珮行青霄。"]}