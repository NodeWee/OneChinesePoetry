{"author": "魏了翁", "period": "宋", "type": "诗", "title": "重陽前一日約寓公飲于新開湖之西港有歌詞者其亂曰會與州人飲公遺愛一江醇酎遂以此分韻賦詩某得一字", "paragraphs": ["吾州遠景樓，爲天下第一。", "下有千尺湖，長虹倚斜日。", "煙雲紛蔽虧，草樹互蒙密。", "人既位通顯，湖猶困遺逸。", "一段雲錦機，割截不成疋。", "我來劃見之，慨然爲拈出。", "凹者豁以舒，凸者疏而溢。", "乃取半山句，以榜湖陰室。", "晨舟亂平渺，日晏未云畢。", "客喜以問余，幻成子何術。", "余非襲而致，彼有是良質。", "牛山木嘗美，茅徑人自窒。", "一笑各會心，凉風送蕭瑟。"]}