{"author": "魏了翁", "period": "宋", "type": "诗", "title": "四月二十日領客尋龍井前盟以雨陰晴未定不果往買舟下西湖步至玉泉觀魚分韻得東字", "paragraphs": ["前期戒賓從，再候蘇長公。", "晨炊馬亦秣，宿載車既董。", "飛廉何方來，橫出雲半空。", "便將龍井泉，換却西湖風。", "公非閟清境，乃似開其逢。", "煙柳夾大隄，拳荷點清穹。", "水涵亂雲白，露濕殘照紅。", "不是我輩人，此味誰與同。", "神閒等喧寂，意適無西東。", "觀魚滋有發，歸騎春風中。"]}