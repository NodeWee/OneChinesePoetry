{"author": "魏了翁", "period": "宋", "type": "诗", "title": "至後再見大雪楊尚書約登天開圖畫閣分韻得平字", "paragraphs": ["天公閔赤子，踊爲營杯羹。", "寸白未云厭，賜以一尺平。", "微陽動黄宮，萬寶隨孳萌。", "蝗妖坐遠屏，癘鬼亦就烹。", "東鄰文昌伯，志氣爲我傾。", "携朋樂時豐，舉酒澆空明。", "忻忻各有適，耿耿未忘情。", "不知宇宙內，肯爾同陰晴。", "前時聞帝輦，隨雪登山亭。", "亭高一流盻，淮楚接神京。", "新甿正露立，舊戍方長征。"]}