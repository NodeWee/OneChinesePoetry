{"author": "魏了翁", "period": "宋", "type": "诗", "title": "大理曾少卿欲見余近作錄數篇寄之以詩爲謝且云連日瘡瘍作讀余文而愈因次其韻", "paragraphs": ["西風蕭蕭吹鬢急，獨立長空倚天壁。", "俯看滄海環九州，仰視青雲行白日。", "夜歸蟋蟀鳴秋床，觸處萬寶西風香。", "而余生世竟何事，孔翠茲影蜉蝣裳。", "冥心宴坐自探測，善利幾微如白黑。", "江西夫子最知心，欲往從之后土濕。", "忽來詩句懸清風，拱揖孔孟麾瘠癰。", "便思載酒巾車童，一夜壯氣干星虹。"]}