{"author": "魏了翁", "period": "宋", "type": "诗", "title": "重九後三日後圃黄華盛開坐客有論近世菊品日繁未經前人賦詠惟明道嘗賦桃花菊外此無聞焉因相與第其品之稍顯者各賦一品某探題得桃花菊", "paragraphs": ["南陽有佳人，被服長脩姱。", "黄中粲有章，秀外青無華。", "朝飲晉柴桑，夕餐楚長沙。", "惟與高人處，恥作流俗夸。", "玄都有俗士，品格固爾差。", "遺之以潘沐，强欲相塗搽。", "南陽笑謝遣，於此我何加。", "遊女蕩春風，漁人眩紅霞。", "爾比予於是，豈欲相疵瑕。", "卿自用卿法，吾亦愛吾家。", "寄聲謝程子，爲我刪此花。"]}