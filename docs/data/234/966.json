{"author": "魏了翁", "period": "宋", "type": "诗", "title": "臨川過永叔植慈竹義木於庭廼榜其堂曰慈義索余詩", "paragraphs": ["冬笋與霜堇，孝可使之生。", "老槐與枯荆，義可使之榮。", "芸芸天壤閒，何物非吾誠。", "根心貫芽枿，影響於形聲。", "過君資孝友，早識真重輕。", "一時東南彥，意氣何相傾。", "虛几隠天籟，深居觀物情。", "慈竹吾父子，義木吾弟兄。", "夜簷月送影，晝戶煙輸晴。", "與我一般意，乃作堂堂名。", "竹根頭𧥄𧥄，下覆復上承。", "木以同本故，葉葉皆相親。", "承覆匪强合，相親誰使令。", "茲有靡不有，斧斤日丁丁。", "願言厚封植，歲晚長青青。"]}