{"author": "真德秀", "period": "宋", "type": "诗", "title": "壬午春社之明日請尊老會于西山之精舍龐眉皓首奕奕相照真吾邦希闊之盛事輒成口號一首併呈諸耆壽且堅異日早退之約云", "paragraphs": ["耆年自是國之珍，何間衣冠與隠淪。", "華髮共成千一歲，清樽相對十三人。", "休談洛社遺風舊，且頌僊游慶事新。", "三徑未荒宜早退，要將壽櫟伴莊椿。"]}