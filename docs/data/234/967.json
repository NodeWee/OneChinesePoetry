{"author": "魏了翁", "period": "宋", "type": "诗", "title": "潼川憲司拓圃築亭取康節語名以四春得古詩十二韻", "paragraphs": ["皇天平四時，不以秋先春。", "仁人奉天職，不以德後刑。", "次序固云然，表裏元相因。", "方春布陽煒，萬物皆精神。", "當秋乃揫歛，黄落山川貧。", "天機之淺者，榮悴爲戚忻。", "誰知天地心，於此常肫肫。", "既嘗驗諸理，又以取諸身。", "四德孰非元，四端孰非仁。", "刑威雖時用，生意固長存。", "四時長有春，吾聞邵子云。", "觸事識初心，乃以名吾亭。"]}