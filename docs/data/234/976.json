{"author": "魏了翁", "period": "宋", "type": "诗", "title": "王總領生日", "paragraphs": ["皇天覆后土，藐然中爲人。", "職職萬同宇，何所非吾仁。", "一二指搐耳，動且關嚬呻。", "置之非害事，尚欲求其信。", "矧今我赤子，犬羊所噬吞。", "養之將遺患，迫之幾寡恩。", "猶以赤子故，未忍窮追奔。", "蠢彼不我德，羽書驚嚴宸。", "帝曰斯可矣，戎首將自焚。", "一軍戍江介，一軍留漢濱。", "雨中徹桑土，火後憂突薪。", "又念蜀上游，擢才餉吾軍。", "蜀力如蝸涎，僅足以濡身。", "云胡走荆楚，坐視空川秦。", "天下本一家，奚必爾我分。", "獨憐去天遠，緩急呼不聞。", "公今從此升，於國擬世臣。", "家有憂民譜，切磋及茲辰。", "直前明分義，却立思本根。", "豈但無怨公，此志長光新。", "抑使蜀父兄，壽公以峨岷。"]}