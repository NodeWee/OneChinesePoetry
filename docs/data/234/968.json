{"author": "魏了翁", "period": "宋", "type": "诗", "title": "遂寧社稷壇與風雷雨師之壇混爲一區其間多悖禮者某偶攝郡事因爲隨事釐正", "paragraphs": ["始余求諸社，窮巷窈而曲。", "草陰荒蒙茸，林影亂樸樕。", "其中有屋廬，其下主以木。", "社稷風雨雷，皆於此乎告。", "趨闇不求陽，如叢祠而局。", "就簡不辨方，如古墓而族。", "引我拜乎上，高床被茵褥。", "使我視所陳，紙幣薦薌燭。", "爵不以坫寘，酒不以茅縮。", "牲不以碑麗，齋戶不以宿。", "於禮無所稽，承訛已云熟。", "從之則咈余，不從亦違俗。", "是心既不慊，雖暫亦爲瀆。", "屋不受天陽，此豈容有屋。", "先易其甚者，餘事踵相屬。", "其有不逮爲，則以告新牧。"]}