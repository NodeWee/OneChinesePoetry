{"author": "王績", "period": "唐", "type": "诗", "title": "被徵謝病", "paragraphs": ["漢朝徵隱士，唐年訪逸人。", "還言北山曲，更坐東河濱。", "枌榆三晉地，煙火四家隣。", "白豕祠鄉社，青羊祭宅神。", "拓畦侵院角，蹙水上渠漘。", "臥病劉公幹，躬耕鄭子真。", "橫裁桑節杖，豎翦竹皮巾。", "鶴警琴亭夜，鶯啼酒甕春。", "顏回惟樂道，原憲豈傷貧？藉草邀新友，班荆接故人。", "市門逢賣藥，山圃值肩薪。", "相將共無事，何處犯囂塵！（按：《韻語陽秋》卷十一錄「巾」、「春」、「貧」三韻，題作《被召謝病》。", "《全唐詩》卷三七收入，注出《西清詩話》，係沿《增修詩話總龜後集》卷四五之誤。", "）。"]}