{"author": "呂巖", "period": "唐", "type": "诗", "title": "沁園春", "paragraphs": ["琳館清標，瓊臺麗質，何年天上飛來。", "揚州暫倚，后土爲深栽。", "獨立乾坤一樹，春風占，萬朵齊開。", "天然巧，蕊珠圓簇，玉瓣輕裁。", "見一花九朵，類玲瓏玉斝，錯落瓊盃。", "得滿盛香露，洗蕩塵埃。", "是真元孕育，有仙風道骨，豈是凡胎。", "問真宰，難留下土，攜爾上蓬萊。", "（《揚州瓊花集》）（〖1〗此詞調幷非《沁園春》，原書誤題。", "趙遂之謂當作《滿庭芳》。", "）。"]}