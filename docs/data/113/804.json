{"author": "徐僑", "period": "宋", "type": "诗", "title": "常自在歌", "paragraphs": ["常自在，常自在，莫受物觸隨變改。", "心常澄太虛，胸常涵滄海。", "志常明秋霜，氣常融春靄。", "常自在，常自在，莫或欺心旋遮蓋。", "此心常與天地通，日月神明環內外。", "萬物森森在吾下，我自小之自傷害。", "常自在，常自在，詩書樂處安精神。", "道義合時行身世，貧何足嗟，賤何□嘅，富何足淫，貴何足泰。", "靜惟飭身而無愧，動惟利□而盡愛。", "常自在，常自在，此外何求哉。", "有時詩一篇，有時酒一杯。", "庭花野草爲賓友，清風明月相追陪。", "陶吾真兮適吾性，常自在。", "常自在，何處有愁來。"]}