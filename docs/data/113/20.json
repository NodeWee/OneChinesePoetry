{"author": "呂巖", "period": "唐", "type": "诗", "title": "沁園春", "paragraphs": ["昨日南京，今朝天岳，倐焉忽焉。", "指洞庭爲酒，渴時浩飲，君山件枕，醉後高眠。", "談笑自如，往來無礙，半是風狂半是仙。", "隨身在，有一襟風月，兩袖雲煙。", "人間，放浪多年，又排辨東華第二筵。", "把珊瑚砍倒，栽吾琪樹，天河放淺，種我金蓮。", "搥碎王京，踢翻蓬島，稽首虛皇玉案前。", "無難事，信功成八百，行滿三千。", "（隆慶《岳州府志》十八）。"]}