{"author": "徐璣", "period": "宋", "type": "诗", "title": "奉和翁千四知縣千十四隠居山中作", "paragraphs": ["翁侯兩兄弟，志尚等高獨。", "閑心沒江鷗，逸興狎山鹿。", "難兄早登第，高風動喬木。", "湘南花滿汀，百里正膏沐。", "歸作山水游，詞源傾百斛。", "令弟小謝徒，深沉鬰林麓。", "優游千卷書，平生幾竿竹。", "能琴絃不理，少飲巾未漉。", "兄倡復弟酬，音調諧擊筑。", "晝卧小窗南，煩暑在荷屋。", "凉風從何來，池花動輕䔩。", "顧□傳新章，爽氣滌炎伏。", "如臨古澗旁，泓澄碧環復。", "如倚青林下，松風對心讀。", "善詩如善韻，警響間圓熟。", "但令契人心，勿令駭人目。", "我愛二君子，芳馨襲蘭菊。", "迎秋月色新，佳香滿晴宿。", "安得扁舟去，□□蔭溪谷。", "論詩暮繼朝，吟思俱毣毣。"]}