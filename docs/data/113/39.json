{"author": "魏徵", "period": "唐", "type": "诗", "title": "宿沃洲山寺", "paragraphs": ["崆峒山叟到江東，荷杖來尋支遁蹤。", "馬蹟幾經青草沒，仙壇依舊白雲封。", "一聲清磬海邊月，十里香風澗底松。", "何代沃洲今夜興，倚杖來聽赤城鐘。", "（見《會稽掇英總集》卷四。", "）（按：《全唐詩續補遺》卷二十據《輿地紀勝》卷四，錄此詩之後四句，作者作魏證。", "陳耀東《全唐詩拾遺》據同治《嵊縣志》卷二四收本詩。", "魏徵平生未至越中，友人趙昌平謂此詩格律非唐初所有，因疑非徵作。", "因出處較早，姑仍錄存。", "又按：《會稽掇英總集》，宋孔延之熙寧五年編。", "《四庫全書總目》卷一八六該集提要云：「延之以會稽山水人物，著美前世，而紀錄賦詠，多所散佚。", "因博加搜採，旁及碑版石刻，自漢迄宋，凡得銘志歌詩等八百五篇，輯爲二十卷。", "」今自該集輯出唐人佚詩達百首之多。", "）。"]}