{"author": "徐僑", "period": "宋", "type": "诗", "title": "喜得孫", "paragraphs": ["我五十有四，纔今見其孫。", "汝父亦三十，得子爲之昆。", "人生百年間，欻如駒隙奔。", "其間欣與戚，短長未暇論。", "長長與幼幼，一家團春溫。", "豈惟情愛足，是有禮義存。", "嗟我生苦晚，陟岵悲蚤吞。", "有懷當世憂，拙迂不自軒。", "老矣絕他念，先志惟所□。", "詩書茂花實，忠厚豐本根。", "要令汝輩長，續續熟予言。", "功名身外物，孝悌德之源。", "莫先家人正，所貴椒聊蕃。", "今朝情陪喜，添汝壯吾門。", "相與紹清白，無慚故丘園。"]}