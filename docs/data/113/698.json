{"author": "輔廣", "period": "宋", "type": "诗", "title": "題資福院平綠軒", "paragraphs": ["名區與利壠，羊腸競攀躋。", "誰能爲芳草，四曠成幽棲。", "春風一憑欄，秀色無高低。", "山遥不作障，水近何妨隄。", "只恐金氣寒，黄枯變碧萋。", "坐令羣目驚，有似七聖迷。", "人心無天遊，六鑿相攘擠。", "但於平處觀，衆有何端倪。", "日月互賓送，景物隨乖暌。", "彼昏如執著，惟君試金篦。"]}