{"author": "王績", "period": "唐", "type": "诗", "title": "靈龜（幷序）", "paragraphs": ["彼靈龜兮，潛伏平坻。", "文列八卦，色合四時。", "出遊芳蓮，入負神蓍。", "吐故吸新，何慮何思？赫赫王會，峨峨天府，謀猷所資，吉凶所聚。", "爾有前鑒，爾既余（李抄本作「餘」）將，爾有嘉識，爾既余（李抄本作「餘」）輔。", "爰施長網，載沈密羅，於沼於沚，於江於沱。", "既剔既剝，是鑽是灼，姑取供用，焉知其佗。", "嗚呼靈龜，孰謂爾哲？本緣末喪，命爲才絕。", "山木自寇，膏火自滅，敢陳明辭，以告來裔。", "（按：序文十六字，原與正文連寫。", "今據文意析出。", "）。"]}