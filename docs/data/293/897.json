{"author": "岑參", "period": "唐", "type": "诗", "title": "終南雲際精舍尋法澄上人不遇歸高冠東潭石淙望秦嶺微雨作貽友人", "paragraphs": ["昨夜雲際宿，旦從西峰回。", "不見林中僧，微雨潭上來。", "諸峰皆青翠，秦嶺獨不開。", "石鼓有時鳴，秦王安在哉。", "東南雲開處，突兀獮猴臺。", "崖口懸瀑流，半空白皚皚。", "噴壁四時雨，傍村終日雷。", "北瞻長安道，日夕生塵埃。", "若訪張仲蔚，衡門滿蒿萊。"]}