{"author": "岑參", "period": "唐", "type": "诗", "title": "與鮮于庶子自梓州成都少尹自襃城同行至利州道中作", "paragraphs": ["剖竹向西蜀，岷峨眇天涯。", "空深北闕戀，豈憚南路賒。", "前日登七盤，曠然見三巴。", "漢水出嶓冢，梁山控襃斜。", "棧道籠迅湍，行人貫層崖。", "巖傾劣通馬，石窄難容車。", "深林怯魑魅，洞穴防龍蛇。", "水種新插秧，山田正燒畬。", "夜猿嘯山雨，曙鳥鳴江花。", "過午方始飯，經時旋及瓜。", "數公各遊宦，千里皆辭家。", "言笑忘羈旅，還如在京華。"]}