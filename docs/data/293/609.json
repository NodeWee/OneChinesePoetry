{"author": "韋應物", "period": "唐", "type": "诗", "title": "東林精舍見故殿中鄭侍御題詩追舊書情涕泗橫集因寄呈閻澧州馮少府", "paragraphs": ["仲月景氣佳，東林一登歷。", "中有故人詩，淒涼在高壁。", "精思長懸世，音容已歸寂。", "墨澤傳灑餘，磨滅親翰跡。", "平生忽如夢，百事皆成昔。", "結騎京華年，揮文篋笥積。", "朝廷重英彥，時輩分珪璧。", "永謝柏梁陪，獨闕金門籍。", "方嬰存歿感，豈暇林泉適。", "雨餘山景寒，風散花光夕。", "新知雖滿堂，故情誰能覿。", "唯當同時友，緘寄空悽慼。"]}