{"author": "韋應物", "period": "唐", "type": "诗", "title": "送馮著受李廣州署爲錄事", "paragraphs": ["鬱鬱楊柳枝，蕭蕭征馬悲。", "送君灞陵岸，糾郡南海湄。", "名在翰墨場，羣公正追隨。", "如何從此去，千里萬里期。", "大海吞東南，橫嶺隔地維。", "建邦臨日域，溫燠御四時。", "百國共臻奏，珍奇獻京師。", "富豪虞興戎，繩墨不易持。", "州伯荷天寵，還當翊丹墀。", "子爲門下生，終始豈見遺。", "所願酌貪泉，心不爲磷緇。", "上將玩國士，下以報渴飢。"]}