{"author": "韋應物", "period": "唐", "type": "诗", "title": "張彭州前與緱氏馮少府各惠寄一篇多故未答張已云沒因追哀敘事兼遠簡馮生", "paragraphs": ["君昔掌文翰，西垣復石渠。", "朱衣乘白馬，輝光照里閭。", "余時忝南省，接讌媿空虛。", "一別守茲郡，蹉跎歲再除。", "長懷關河表，永日簡牘餘。", "郡中有方塘，涼閣對紅蕖。", "金玉蒙遠貺，篇詠見吹噓。", "未答平生意，已沒九原居。", "秋風吹寢門，長慟涕漣如。", "覆視緘中字，奄爲昔人書。", "髮鬢已云白，交友日彫疎。", "馮生遠同恨，憔悴在田廬。"]}