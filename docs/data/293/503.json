{"author": "韋應物", "period": "唐", "type": "诗", "title": "李博士弟以余罷官居同德精舍共有伊陸名山之期久而未去枉詩見問中云宋生昔登覽未云那能顧蓬蓽直寄鄙懷聊以爲答", "paragraphs": ["初夏息衆緣，雙林對禪客。", "枉茲芳蘭藻，促我幽人策。", "冥搜企前哲，逸句陳往迹。", "髣髴陸渾南，迢遞千峰碧。", "從來遲高駕，自顧無物役。", "山水心所娛，如何更朝夕。", "晨興涉清洛，訪子高陽宅。", "莫言往來疎，駑馬知阡陌。"]}