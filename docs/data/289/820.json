{"author": "李廌", "period": "宋", "type": "诗", "title": "從德鄰至鄧城訪魏道輔故居懷道符", "paragraphs": ["孟春屬佳辰，駕言從郡丞。", "蓐食戒徒御，篝火事徂征。", "方舟絕橫漢，適彼樊侯城。", "緬懷昔封君，能使晚周興。", "千齡想風概，慨嘆岸與陵。", "故城若墟落，邑屋袖可憑。", "盤飧倦舉箸，幅幅氣拂膺。", "古寺蔽榛甓，破舍餘殘僧。", "人言魏徵君，於焉常曲肱。", "窶居三十年，蔚然以詩鳴。", "人憂不改樂，信哉賢者能。", "常聞有四友，作堂在郊坰。", "我雖樗櫟材，臭味亦其朋。", "會當從飛蓋，清夜一來登。"]}