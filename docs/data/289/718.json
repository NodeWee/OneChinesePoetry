{"author": "李廌", "period": "宋", "type": "诗", "title": "故諫議大夫鮮于公欲作新堂以傳世譜名曰卓絕內相先生題其名曰蜀鮮于氏卓絕之堂某以此八字爲韵作八詩蓋鮮于公頃嘗俾某賦之而三子以求其詩故原其古而美其今以頌美之  其七", "paragraphs": ["諸孤皆妙稟，况乃承義方。", "世濟商人美，各是萬夫望。", "拳拳奉先志，誅茆建崇堂。", "豈徒輪奐美，卓絕當未央。"]}