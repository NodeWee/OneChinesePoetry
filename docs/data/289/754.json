{"author": "李廌", "period": "宋", "type": "诗", "title": "木文真人章聖朝合州進到其事甚怪至京其木中人呼萬歲者三詔賜崇福宮", "paragraphs": ["犀視月通角，蟬想丸目入。", "果臝祝螟蛉，天風化陰鶂。", "物變知品殊，尚可易形質。", "真人友造化，故與物爲一。", "持此誠與神，可貫金與石。", "何爲輒入木，厭世未肯出。", "衣冠儼如生，隠若陸顧筆。", "非同木居士，聾俗競禳祓。", "又非羅公遠，戲隠逞幻術。", "疑是青羊老，合江聊示迹。", "薄游附驛車，靈宮居二室。"]}