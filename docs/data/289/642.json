{"author": "許翰", "period": "宋", "type": "诗", "title": "艤舟大藤峽口武陵使至忽奉福唐珍牘附以古風招隠攬之欣聳有會初心而分閫之命下已久矣詠歎不已復次舊韵用寄惓惓冀一觀省", "paragraphs": ["避兵窮嶺海，我豈文休孫。", "慨彼鳴鳳郊，化爲逐鹿原。", "北吹戰塵腥，南接瘴霧昏。", "森然一彗孛，敢近六龍暾。", "轉舟大藤峽，脫死鱷與黿。", "纜裊蒼崖樹，落日銜未吞。", "忽得素書尺，若闚黄裳坤。", "招我以隠淪，雉澤遺塵樊。", "游心太易初，攟逐萬化根。", "耿光百世後，樂此不亡存。", "寧知虎符下，擁公萬旌旛。", "英威祖豫州，非心折王敦。", "從容謝東山，逆氣沮桓溫。", "自昔國其國，治忽信有源。", "豈容社稷鎮，端老孤獨園。", "至人心淑清，一爲斯民渾。", "胡騎却長嘯，晉史徒清言。", "武侯揮白羽，亦有軍務繁。", "要封鯨鯢觀，復睹宸極尊。", "功成去冥冥，與我俱鴻軒。"]}