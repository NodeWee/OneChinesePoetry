{"author": "李廌", "period": "宋", "type": "诗", "title": "谷隠飲中以采菱渡頭風起策杖村西日斜爲韵探得采頭二字  其二", "paragraphs": ["山川納商氣，凜凜天地秋。", "草木將玄黄，詎肯烏我頭。", "蚤歲謬懷璧，轗𨎹轍欲周。", "富貴來無期，舍鞅息林丘。", "復棄農圃業，爲茲山水游。", "來尋彌天釋，軟語忘百憂。", "夜傾雙玉壺，禪詼互相酬。", "試澆磈磊胸，洗我千斛愁。"]}