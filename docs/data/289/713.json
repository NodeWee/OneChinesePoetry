{"author": "李廌", "period": "宋", "type": "诗", "title": "故諫議大夫鮮于公欲作新堂以傳世譜名曰卓絕內相先生題其名曰蜀鮮于氏卓絕之堂某以此八字爲韵作八詩蓋鮮于公頃嘗俾某賦之而三子以求其詩故原其古而美其今以頌美之  其二", "paragraphs": ["左蜀富山水，錦屏秀而鮮。", "卿雲常氤氳，佳氣所盤旋。", "藴此天地靈，並生文武賢。", "稱忠著甲令，節制控兩川。"]}