{"author": "李廌", "period": "宋", "type": "诗", "title": "謝公定所寶蕃客入朝圖貞觀中閻立本所作筆墨奇古許贈趙德麟而未予廌作此詩取以送德麟", "paragraphs": ["君不見燕然易水波桑乾，東連鴨綠西賀蘭。", "古來戰地骨成土，赤棘白草沙漫漫。", "漢築朔方置上郡，晚歲欵塞惟呼韓。", "貞觀文皇力馴制，諸蕃君長充王官。", "玉門不關障無候，驛道入參天可汗。", "蠻夷邸中諸國使，旃裘椎髻游長安。", "我恨不爲典屬國，望古遙集真可歎。", "今觀此圖寫職貢，要荒種落蒙衣冠。", "獸蹄鳥喙或鬼色，想見膜拜皆盤跚。", "聖朝賢良謝夫子，勁氣烈烈霜風寒。", "目眵脣焦萬卷爛，筆頭成塚墨成灘。", "南陽勸駕一封傳，入對三道朝金鑾。", "萬言階對萬乘喜，聲名一日青雲端。", "行當遨遊廟堂上，坐令四國相交歡。", "羽書不馳烽火冷，鳴雞吠犬何敢干。", "借令跳梁出巢穴，當用斧斤摧髀髖。", "戎亭喋血無噍類，藁街縣首如狐貛。", "君當自畫凌烟閣，縱有此圖何必觀。", "同僚華原貴公子，求公此畫公無難。", "乃知功名丈夫志，不惑玩好勞肺肝。", "憐渠孜孜畫成癖，心欲速得如羽翰。", "不如遣佐篋中品，猶勝棄捐終不看。"]}