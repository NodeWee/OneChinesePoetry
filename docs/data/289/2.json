{"author": "蘇過", "period": "宋", "type": "诗", "title": "聞郭太尉發師大捷奚人擒契丹酋領四軍者來獻作長句古調一首", "paragraphs": ["遼人猖蹶敗紀綱，鳥獸驚駭自取亡。", "歸我五季舊土疆，有如宣宗復河湟。", "彼酋假息不自量，網開三面猶跳梁。", "爝火乃欲犯太陽，怒臂當車學螳螂。", "支天所壞仍鴟張，含沙射影出復藏。", "將軍義勇冠三光，願以部曲除螟蝗。", "戶有三丁一我將，遣汝積憤當少償。", "上馬亟持十日糧，長矛短戟舂其吭。", "前者披靡後者戕，係累妻子涕泗滂。", "將軍折北昔未嘗，以巧服人尤所長。", "勿追窮寇非深防，會遣生致如探囊。", "匈奴自古夸豪強，三表五餌稱前王。", "竟無一日笞中行，昭君遠嫁令人傷。", "豈知天兵自鷹揚，郅支援首須陳湯。", "頭顱萬里行朔方，遣示藁街聽徜徉。", "偃兵息民令有常，昔居鋒鏑今農桑。", "百年版籍淪要荒，一日冠蓋欣相望。", "李白長歌漢道昌，兩階羽舞垂衣裳。"]}