{"author": "蘇過", "period": "宋", "type": "诗", "title": "松風亭詞", "paragraphs": ["亂一水兮清泠，絕塵市兮郊垌。", "鬰松風之參差，忽飛構兮危亭。", "悲風來兮號滄溟，寒月出兮款戶庭。", "聽萬籟兮發無形，感窮歲兮物彫零。", "簾舒卷兮度飛螢，白露下兮靄疏星。", "二江東來兮勢建瓴，千山右繞兮環翠屏。", "彼柴門兮晝常扃，屏外物兮返視聽。", "嗟世故之迫隘兮，夫何異於圄囹。", "幸此身之日遠兮，□可逃於天刑。", "望神仙其咫尺兮，想羽人於杳冥。", "或命駕以遨遊兮，茲弭節而少停。", "友羣仙兮役萬靈，驂鸞鶴兮駕鳳軿。", "願執鞭兮展軨，愧凡骨兮羶腥。", "余師首陽之清德兮，超千古而猶馨。", "偉三閭之諒直兮，高衆人而獨醒。", "慕子房這明哲兮，學辟穀以引齡。", "嗚呼雖九原之不可作兮，庶斯人以發硎。"]}