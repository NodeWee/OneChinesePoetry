{"author": "李廌", "period": "宋", "type": "诗", "title": "某頃元祐三年春禮部不第蒙東坡先生送之以詩黄魯直諸公皆有和詩今年秋復下第將歸耕潁川輒次前韵上呈編史內翰先生及乞諸公一篇以榮林泉不勝幸甚", "paragraphs": ["半生虛老太平日，一日不知人不識。", "鬢毛斑斑黑無幾，漸與布衣爲一色。", "平時功名衆所料，數奇辜負師友責。", "世爲長物窮且忍，靜看諸公樹勛德。", "欲持牛衣歸潁川，結廬抱耒箕隗前。", "祇將殘齡學農圃，試問瀛洲紫府仙。"]}