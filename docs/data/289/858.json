{"author": "李廌", "period": "宋", "type": "诗", "title": "自陝州渡黄河歌", "paragraphs": ["流浪滄浪二十年，三江五湖一釣船。", "江神海若諳忠信，此身常在蛟龍淵。", "欲渡黄河濱，小兒語相玩。", "鯨鯢嗜人正饕餮，忠信難憑彼方悍。", "我嘗夜泛子胥灣，錢塘大浪如銀山。", "崇明海門水如墨，况此相望一葦間。", "爲吾鼓槳爲君歌，氣凌河伯驚黿鼉。", "醉披紫綺傲風波，濟川遲暮奈天何。"]}