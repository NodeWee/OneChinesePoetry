{"author": "李廌", "period": "宋", "type": "诗", "title": "送李德載公輔之宣城王子敏遹之寧陵秦少章之仁和", "paragraphs": ["先生位管轄，四海在陶鈞。", "顧我門牆士，於焉益情親。", "睠言給鼎味，旨酒侑芳珍。", "粲粲春服成，暮春及佳辰。", "載詠先生道，興懷感昔人。", "三子果藝達，從政宜牧民。", "維舟萬里流，喜色照通津。", "廌也不速肖，農圃老此身。", "同門各鶱翥，索居獨離羣。", "諸公廊廟器，行當策高勛。", "念此今日歡，無忘病且貧。", "結駟儻肯顧，促車清潁濱。"]}