{"author": "蘇過", "period": "宋", "type": "诗", "title": "大雪日趙承之梁與可訪賈子莊飲爽亭孫志康不得預故有詩怨之亦次韻和一首", "paragraphs": ["三士高談常絕席，不數漢庭人九尺。", "雪中忽到剡溪行，狂飲學髠俱一石。", "不教彭宣到後堂，只供爽氣干陵岡。", "忍寒排闥計大誤，夫子莫悔不得將。", "夜歸過我天正黑，燈影照坐如僧房。", "峨冠切雲服亦奇，勝遊何不早遣知。", "風花瞥眼同一霎，欲追此歡將奈若。", "人間何往不自適，陵生且復爲陵舄。"]}