{"author": "李廌", "period": "宋", "type": "诗", "title": "同諸公餞望元因宿谷隠以何當風雨夜復此對床眠爲韵分得對此二字  其一", "paragraphs": ["雨氣天末來，暝色江皋起。", "層林蔽樓觀，黯淡水雲裏。", "匹馬何所從，翩翩五公子。", "異時天一方，相遇忽在此。", "溫言各慰惜，道舊半悲喜。", "熠熠螢度幃，泫泫礎流泚。", "他鄉念羈旅，况復餞行李。", "一笑未易闌，相望跡千里。"]}