{"author": "蘇過", "period": "宋", "type": "诗", "title": "先公守汝陰嘗以詩送都曹路君掛冠東歸載乖崖公留其錄曹語今傳播世間三十年矣過寓居潁昌一日有都曹公之季子文老者來自京師出其家所藏二帖紙墨如新因道存沒之舊感慨於懷乃追繼先公詩韻以遺文老時方就試春官待報也", "paragraphs": ["誰聞鬷蔑言，執手爲改容。", "此道久寂寥，世態日方濃。", "昔翁守潁尾，軒裳心已慵。", "感懷督郵老，獨躡二疏蹤。", "脫屣太倉粟，歸謀田舍舂。", "浮雲悟此理，可必祿萬鍾。", "已矣衡門下，哀哉馬鬣封。", "箕裘付諸子，介胄輕邊烽。", "坐看一戰霸，此言天心從。", "翁詩墨猶新，我涕交頤胸。", "重尋筆硯盟，愧乏好語供。", "子非終窮者，時節會自逢。"]}