{"author": "蘇過", "period": "宋", "type": "诗", "title": "清源大夫吳人到官之數月鑿池引泉植芙蕖大變晉俗遂忘江湖之想作詩寄題芙蓉亭", "paragraphs": ["先生腹有五車書，宜著天祿與石渠。", "一日不可食無魚，何不置之於江湖。", "邇來得邑古塞隅，飲酪披毳如羌胡。", "汾水濁惡山童枯，不知先生何爲娛。", "忽然寄詩遣長鬚，報我縣圃開榛蕪。", "昔爲沮洳今可潴，下灌秔稻池之餘。", "清流題目带紅芙蕖，炯然不染先生如。", "簿書擾擾徒喧呼，不妨行吟學三閭。", "吏民已化愚溪愚，能和紫芝于蔿于。", "教條自簡俗自紓，三尺不犯鞭與蒲。", "願君越吟小踟躕，晉楚未覺肝膽殊。", "長短莫較鶴與鳬，彈鋏且緩歸來乎。"]}