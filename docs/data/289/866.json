{"author": "李廌", "period": "宋", "type": "诗", "title": "趙令畤德麟作襄陽從事丁丑季冬出行南山三邑某同謝公定曾仲成潘仲寶携酒自大悲寺登舟過峴山宿鹿門明日復自峴首目送緣絕壁而往上船山下相與酌酒而去德麟賦詩次韵和之", "paragraphs": ["鄒湛葛疆往過此，幕中佐曹畏簡書。", "習池峴首自今古，故時悲喜成空虛。", "越王之孫府從事，惡人亦作俗吏呼。", "日從雲間二三子，醉吟嘯傲相携扶。", "王孫才高倦羈束，濕紙詎可包於菟。", "興來鼓櫂碧江去，把酒賦詩聊與娛。", "野人相逄荷傾蓋，坐上作客慚食魚。", "紅塵化衣對玉樹，白髮茁鬚如霜蕪。", "飽聞襄陽好風土，喜見山水相盤紆。", "久憐消髀厭羈旅，便欲卜隠如林逋。", "著書雖可自覆醤，志怪猶爲鬼董狐。", "茲游起我丘壑興，豈復自爲形迹拘。", "山中一廛可托足，裘葛略具便有餘。", "結茆耒耜老巖谷，豈學少室隨駕盧。", "老妻汲澗芼葵蕨，丁男負芻仍掃除。", "諸公富貴或肯顧，結駟野服來吾居。"]}