{"author": "李廌", "period": "宋", "type": "诗", "title": "谷隠飲中以采菱渡頭風起策杖村西日斜爲韵探得采頭二字  其一", "paragraphs": ["東西南北人，志向各有在。", "一言契所適，糾纏胡可解。", "英英坐上客，聲聞著寰海。", "婆娑諸侯邦，未去亮天縡。", "顧余寸有長，葑菲誤見采。", "山空佛宮冷，秉燭集飛蓋。", "笑歌觸松風，出谷作天籟。", "後夜風雨時，惟應鬼神會。"]}