{"author": "李廌", "period": "宋", "type": "诗", "title": "小蘇先生九三丈自司諫拜起居郎權中書舍人廌作詩以賀", "paragraphs": ["孝治依文母，皇圖錫聖王。", "虛心思啟沃，妙選盡忠良。", "近侍崇儒術，先生被寵光。", "周邦柱下史，魏闕紫微郎。", "禁殿聯常棣，天池浴鳳凰。", "揮毫青瑣闥，簪筆御爐香。", "德鎮千鈞重，文輝萬丈長。", "昌時逢式穀，吾道喜彌彰。", "視草嚴宸暮，論思子夜央。", "槐邊星轉角，花底鷺分行。", "豈但居華省，行聞上玉堂。", "終期衮衣拜，慰此士夫望。"]}