{"author": "李廌", "period": "宋", "type": "诗", "title": "故諫議大夫鮮于公欲作新堂以傳世譜名曰卓絕內相先生題其名曰蜀鮮于氏卓絕之堂某以此八字爲韵作八詩蓋鮮于公頃嘗俾某賦之而三子以求其詩故原其古而美其今以頌美之  其六", "paragraphs": ["先生王佐材，蚤歲常數奇。", "平生經綸志，白首初逢時。", "經營此堂久，乞身竚歸期。", "堂成不及登，魂氣今何之。"]}