{"author": "李廌", "period": "宋", "type": "诗", "title": "同仲寶風雨中過德麟留宿以夜未央爲韵分得未字并和二公夜央字韵  其二", "paragraphs": ["秋徂風雨多，欲作雪霜迓。", "况乃地氣偏，寒暑或相借。", "溫凉久未定，裘葛易無暇。", "慚愧平原君，客至列盞斝。", "日爲文字飲，短晝繼清夜。", "嗟予寡世偶，癡甚已如霸。", "有田未歸耕，無策敢求射。", "耽詩近知味，疑從果臝化。"]}