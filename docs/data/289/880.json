{"author": "李廌", "period": "宋", "type": "诗", "title": "自山中歸至登封遂諷高宰令取峻極中院厨前石鐘板蓋唐人寺記字甚奇麗也", "paragraphs": ["吳砧已碎樂生論，京江昔沈瘞鶴銘。", "半裁紫陽立砆石，考擊化度求金籯。", "乃知金石有厄會，名碑舊疊長安城。", "頃年醴泉有賢令，政譽藹藹多流馨。", "爲憐文星足人傑，昔皆祔葬陪昭陵。", "壞垣糞壤得顔碣，榛丘棘壠求魏徵。", "史訛遂正沖遠字，石闕再樹六駿形。", "板圖列籍示過客，龜趺螭首羅齊廷。", "後來謬令類俗子，輒去其籍人皆懲。", "昔到般舟訪遺跡，季海寺記今彫零。", "曉聞晨鐘呼僧粥，石磬嘹亮穿雲清。", "往觀乃是唐短碣，大窮索縛乘前楹。", "字形崢嶸筆蕭散，遠過名殿諸題經。", "勸僧拂拭置高壁，安知野僧不我聽。", "十年再游尚如昔，擊拊刻劃將俱平。", "急歸入城諷縣令，立使舁至無久停。", "此碑復立非我力，奇物久廢天須興。"]}