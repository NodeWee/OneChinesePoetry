{"author": "張繼先", "period": "宋", "type": "诗", "title": "渾淪庵成翛然子親慶因以何字爲韵共酌聯句", "paragraphs": ["作室觀靈境，功成事若何。", "琴書消日月，耕釣老烟蘿。", "爲羨雲蹤遠，時將酒共過。", "東巖開玉洞，西澗瀉銀河。", "整珮思天柱，觀棋悟爛柯。", "真情敦澹薄，世業信蹉跎。", "絕跡求無累，澄心到不波。", "渾淪甘宴息，真率謝澆訛。", "塵穢千峰隔，風流萬氣和。", "乾坤堪比壽，烏兔任如梭。", "仙至不無讖，鶴來信有他。", "煮茶留客話，種藥救民痾。", "竹露延清蔭，蘭風動妙歌。", "閑尋仙傳讀，靜把玉經科。", "大道猶衣袂，囂塵自網羅。", "有生如石火，移世以燈蛾。", "欲入高仙調，毋教下鬼唆。", "茅簷無一事，時復動吟哦。"]}