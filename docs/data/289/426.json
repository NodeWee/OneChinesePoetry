{"author": "張繼先", "period": "宋", "type": "诗", "title": "運使徐中奉尋李隠者于本部因臨訪上清遂得煮茶款話至夜分乃散明目悅耳信有瑰偉崇高變通之論山川之秀亦有增明日分袂時宣和五年其略於是篇也", "paragraphs": ["西風初飄飄，白露仍瀼瀼。", "有人浮大川，東巡抵饒陽。", "實受九重書，因之訪丹房。", "山氣龍虎明，青林雲表長。", "與予適相值，議論清冰霜。", "已暮更秉燭，坐偶新月凉。", "玉蟾翳烟景，金飈扇天香。", "影落如卿雲，爛然獻奇祥。", "六合無異色，五峰同秋光。", "錦袍謫塵世，騎鯨隔川梁。", "君期踐玄約，緲緲空中翔。"]}