{"author": "蘇過", "period": "宋", "type": "诗", "title": "蜀人宋衍蚤孤母去力學取科第遂獲見母蓋自蜀至許六千餘里聲跡不至逾二十年感嘆茲事以送其歸", "paragraphs": ["綠槐染衣蘆作鞭，朝騎駿馬下九天。", "人爲君榮君未喜，我家劍南親萬里。", "四歲兒啼母不知，肺肝欲裂悲語誰。", "不如讀書期有立，可以藉手榮吾慈。", "白雲悵望天一方，潁水之北嵩之陽。", "君王一日親試策，阿蘭不願尚書郎。", "里門下馬人爭看，對泣相持行路嘆。", "版輿歸侍錦江頭，戲彩重償齓與丱。"]}