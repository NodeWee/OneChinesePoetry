{"author": "李廌", "period": "宋", "type": "诗", "title": "王彥溫多恕許惠葉縣石方尊將以貯酒作詩取之", "paragraphs": ["葉山堅石如水蒼，斲爲大尊重且方。", "斟酌胡能問罍恥，獻酬不解隨觶揚。", "勿言研材用非稱，麴糵文章皆伐性。", "請看毛穎不中書，寧及時時一中聖。", "月巖老子飲山村，但惜田家老瓦盆。", "已刳匏瓜代杯飲，願君持此比窊尊。"]}