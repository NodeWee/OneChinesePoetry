{"author": "李廌", "period": "宋", "type": "诗", "title": "故諫議大夫鮮于公欲作新堂以傳世譜名曰卓絕內相先生題其名曰蜀鮮于氏卓絕之堂某以此八字爲韵作八詩蓋鮮于公頃嘗俾某賦之而三子以求其詩故原其古而美其今以頌美之  其八", "paragraphs": ["吾觀孔父鼎，知有名世哲。", "英英大諫公，克世嗣前烈。", "翱翔金鑾坡，白首貫忠節。", "後昆有斯人，譜系愈卓絕。"]}