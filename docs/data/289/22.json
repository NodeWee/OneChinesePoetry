{"author": "蘇過", "period": "宋", "type": "诗", "title": "謝公定以所藏文與可詩示其孫驥有詩次韻", "paragraphs": ["骨冷能詩庾開府，妙句天成醉翁許。", "醉翁已作神清游，伯牙絕弦空千古。", "謝翁家無甔石儲，獨富牙籤收繭楮。", "詩豪遺墨宛在世，不與□□俱化土。", "後生無復見老師，句法凜然猶可度。", "幼孫風流自一種，疑是江東王謝伍。", "君不見西京柱下太史公，留滯周南嘆無補。", "傳家有子能續業，執手潸然只虛語。", "子孫他日繼文翁，太史家風爾乎取。"]}