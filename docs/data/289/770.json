{"author": "李廌", "period": "宋", "type": "诗", "title": "又九月十四日登秋風閣以餘霞散成綺澄江靜如練爲韵分得餘靜二字  其一", "paragraphs": ["繆蹈江海迹，吾生靡懷居。", "役車窘陰雨，蒸腐敗衣袽。", "晨昏霤聲中，我懷何時舒。", "秋陽出頑雲，杲杲照我裾。", "言登秋風閣，乘興安可徐。", "猗紆下銅鞮，縹緲凌紫虛。", "錦葉眩林表，金包垂霜餘。", "棲苴寄榛莽，潦痕在菰蒲。", "我遊獲所適，况乃弗爲魚。", "放意宇宙間，所至皆吾廬。"]}