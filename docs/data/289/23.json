{"author": "蘇過", "period": "宋", "type": "诗", "title": "志康得魚或勸捨之諸公有詩議未判吾誰適從亦賦一篇", "paragraphs": ["谿魚有如緣木求，縱有瑣細不受鉤。", "我居恨不如江頭，長江巨浪一葦游。", "得魚滿船魴鯉鯈，暮歸獻俘烹魁酋。", "邇來越吟思命騶，齋廚空無萍藻羞。", "披抉泥沙窮澗陬，掇拾小各類饌糗餱。", "三咽井上或可侔，先生道眼無全牛。", "虛心觸物如虛舟，獨未辟穀師留侯。", "手持巨餌安所投，彈鋏時有馮驩憂。", "南音不變鍾儀囚，朝虀暮鹽意則悠。", "渠肯嗜殺對血流，欲引西江蓋無由。", "升斗小惠不知賙，吾言非夸亦非媮。", "一飽等是充饑喉，暴殄天物神所不，杜陵有詩請君謳。"]}