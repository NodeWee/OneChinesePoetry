{"author": "張孝祥", "period": "宋", "type": "诗", "title": "月之四日至南陵大雨江邊之圩已有沒者入鄱陽境中山田乃以無雨爲病偶成一章呈王龜齡", "paragraphs": ["圩田雨多水拍拍，山田政作龜兆拆。", "兩般種田一般苦，一處祈晴一祈雨。", "去年水大高田熟，低田不收一粒穀。", "只今萬錢糴一斛，浙西排門煮稀粥。", "聖神天子如堯湯，曰雨而雨暘而暘。", "天公廣大豈有意，爾自作孽非天殃。"]}