{"author": "張孝祥", "period": "宋", "type": "诗", "title": "諸公分韻躡冒頓之區落焚老上之龍庭得老庭字  其二", "paragraphs": ["吳甲組練明，吳鈎瑩青萍。", "戰士三百萬，猛將森列星。", "揮戈却白日，飲渴枯滄溟。", "如何天驕子，敢來干大刑。", "嗚呼三十年，中原飽羶腥。", "陛下極涵容，宗祊甚威靈。", "犬羊爾何知，梟獍心未寧。", "囊血規射天，蒼蠅混驚霆。", "佛狸定送死，榆關不須扃。", "虜勢看破竹，我師真建瓴。", "便當收咸陽，政爾空朔庭。", "明堂朝玉帛，劍佩鳴東丁。", "八章車攻詩，十丈燕然銘。", "我學益荒落，尚可寫汗青。"]}