{"author": "張孝祥", "period": "宋", "type": "诗", "title": "陳仲思以太夫人高年奉祠便養卜居城東茅屋數間澹如也移花種竹山林丘壑之勝湘州所無食不足而樂有餘謂古之隠君子若仲思者非耶乾道戊子六月某同張欽夫過焉裴回彌日既莫而忘去欽夫欲專壑買鄰欽夫有詩某次韻", "paragraphs": ["平生交游中，此士故耐久。", "不折爲米腰，頗袖斲輪手。", "卜居并東郭，草草宮一畝。", "日課種樹書，箋題徧窗牖。", "花草當姬妾，松竹是朋友。", "上堂娛偏親，家飯隨野蔌。", "客至即舉詩，興來亦沽酒。", "清溪遶屋角，高木老未朽。", "翻翻荷見背，戢戢魚駢首。", "幽觀天所藏，勝踐我獨後。", "不因南軒君，茲遊幾時有。", "爲君便買鄰，溪南好岡阜。", "我喜君亦狂，呼兒挈尊卣。", "一灑塵埃胸，快若苗去莠。", "夜凉佳月出，人影散箕斗。", "恨我當先歸，君能小留否。"]}