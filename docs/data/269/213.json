{"author": "雍大椿", "period": "宋", "type": "诗", "title": "東巖寺", "paragraphs": ["精廬隠東山，氣象嚴竹柏。", "入門佛畫好，曉日明金碧。", "向來巖名寺，初不覘遺迹。", "隠庵中梁秀，邂逅論夙昔。", "行前亟指似，雲磴飛雙舄。", "始知翠微中，洞穴刊青壁。", "莓苔暗龍象，缺甃貯靈液。", "開山記乾元，斷碣餘□□。", "經營想耆舊，興廢今幾易。", "平生泉石心，逮此欣有□。", "惜哉荆棘地，尚阻遊人屐。", "疇能發其秘，澄觀今藉□。"]}