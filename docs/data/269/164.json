{"author": "黄銖", "period": "宋", "type": "诗", "title": "送朱元晦遊湘中", "paragraphs": ["有美人兮，蹇何爲兮中洲。", "鳴玉佩兮，冠雲章而遠遊。", "浮沅湘而西蹠兮，因返睇兮層丘。", "繄發軔之指期兮，歌予懷以送之。", "粵大道之汩湮兮，嗟惟君兮何求。", "唐虞遠而不可見兮，鳳鳥去兮周衰。", "翟朱之詭行兮，鄒人拒而劙之。", "竺老氏之猖披兮，浸淫渝而益非。", "思正氣之所繇兮，度百世而固然。", "豈日夜而忘之兮，曰夫子之所傳。", "髮絲絲其不斬兮，哇淫蔽兮莫開。", "訖大振於茲時兮，余將從乎洛之湄。", "心鬰鬰而無告兮，顧衆兆兮何知。", "梏夜氣而不存兮，外其良而四馳。", "彼早興而夕息兮，既日用而不能察也。", "紛蠢蠢其倚靡兮，曰騖亂而莫之達也。", "思存養而莫吾虧兮，所事天下而不忘繇。", "致知以自强兮，至天下以□覽。", "余初其性之兮，稽□墳而載陳。", "仁與人其并致兮，道烏乎而遠身。", "剛柔之弛張兮，一氣繚轉而無息。", "矯吾奠夫兩間兮，又陰陽而與爲一。", "超無極而混淪兮，精凝融而以神。", "卒變化而不窮兮，周流通乎九垠。", "悲空言之無所底兮，固將推乎余所行。", "雜椒蘭以并進君兮，終何乖異而不余信。", "既鄙棄而不吳庸兮，徒淵潜以自珍。", "豈不鬰陶而思君兮，覬方來之以申。", "時與時其未際兮，夷與裔兮得志。", "□冠巾之易置兮，曾樂天而不云恚。", "曾永慨以嗟咨兮，聊遠舉乎湘中。", "即友聲以自樂兮，蓋將切偲以益其躬。", "山九疑而在上兮，湘流奔其在下。", "故仁智之所樂兮，遂倘佯而辭去。", "超兮浮兮，心若謀兮。", "眴兮眄兮，目橫分兮。", "鸞鳳并馭，羌不得留兮。", "時未適當適，吾何爲東周兮。", "亂曰：汩兮沅湘，生秋風兮。", "商行激御，白雲東兮。", "樹木萎落，山鬰盤兮。", "風車雨輪，旌摇摇其行兮。", "委蛇噎抑，多修艱兮。", "白首倚戶，思結棘兮。", "信莫樂兮，君乎無忘歸兮。"]}