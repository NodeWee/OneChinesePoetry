{"author": "張孝祥", "period": "宋", "type": "诗", "title": "與邵陽李守二子用東坡韻", "paragraphs": ["兩李有佳句，冰雪灑肺肝。", "清越石在懸，圓熟珠走盤。", "我家十二樓，下俯千仞湍。", "誰掣白玉瑣，借與二子看。", "臨風度長篴，瘴海爲清寒。", "却立望九州，隘陿非所安。", "便欲馭長鯤，九萬扶摇摶。", "神山在吾牖，弱水空瀰漫。", "回首五千劫，不費一指彈。", "絕笑塵中年，攝提與涒灘。"]}