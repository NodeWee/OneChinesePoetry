{"author": "張孝祥", "period": "宋", "type": "诗", "title": "讀書堂在烏江即唐張文昌讀書處自五代至宋皆世守之渡江後爲史氏所有", "paragraphs": ["漫有五車書不讀，豈似一編勤過目。", "癡兒鬻肆蠹魚書，巨富牙籤塵滿屋。", "市南水竹一畝空，平生腹笥史長公。", "閉戶却掃得真樂，冥搜萬古窺鴻濛。", "淹留歲時亦何有，策勛茲事要持久。", "吾家文昌讀書處，好在溪山落君手。", "上方治定登文儒，東觀石渠森寶書，望公起直承明廬。", "從來海內知名士，須讀人間未讀書。"]}