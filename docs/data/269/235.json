{"author": "張孝祥", "period": "宋", "type": "诗", "title": "近得一二硯示范達甫笑以爲堪支牀也許送端州大硯作詩以堅其約", "paragraphs": ["范郎紫玉餘半圭，翻手作雲雨雹隨。", "龍蛇起陸孔翠飛，雲收雨霽千首詩。", "薦以文錦盤珠璣，夜光發屋鄰翁知。", "桂州刺史書成癡，單車萬里日夜馳。", "囊中已無去年錐，欠此石友相娛嬉。", "范郎笑我支牀龜，忽遣致我重寶齎。", "金印如斗不願携，愛此直欲忘朝饑。", "君行題輿古端溪，溪石醜好紛不齊。", "溪邊之人足謾欺，須君眼力爲辨之。", "更作萬斛之墨池，爲君大書十丈碑。"]}