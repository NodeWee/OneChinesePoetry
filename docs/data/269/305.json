{"author": "張孝祥", "period": "宋", "type": "诗", "title": "勸農以湘波不動楚山碧花壓闌干春晝長爲韻得干字", "paragraphs": ["積雨已連月，長沙尚春寒。", "今朝定何朝，喚客來江干。", "問訊湘西寺，霧重江漫漫。", "聊須萬斛舟，渡此千尺湍。", "老松如相迎，翠落頭上冠。", "却望城中花，寶髻垂珠鬘。", "勸農有故事，般樂非所安。", "薄晚會春園，老稚隨馬鞍。", "彘肩侑尊酒，呼喚來同盤。", "從容及鄙事，爾汝開心肝。", "我是耕田夫，偶然此爲官。", "飽不知稼穡，愧汝催租瘢。", "願言各努力，長年好相看。"]}