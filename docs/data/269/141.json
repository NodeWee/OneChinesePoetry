{"author": "馬先覺", "period": "宋", "type": "诗", "title": "慧聚僧神濟善醫能知人死生於數歲或數月之前或有奇疾則以意用藥無不差者既享高壽臨終甚了了因作二詩哭之僧諱清照神濟乃其師號云  其二", "paragraphs": ["料理歸期不作難，等閒坐蛻白雲軒。", "去來自熟三生路，談笑聊書四偈言。", "舍利雖藏多寶塔，化身應返給孤園。", "陰功若證菩提果，更與衆生洗病根。"]}