{"author": "張孝祥", "period": "宋", "type": "诗", "title": "萍鄉境上有驛傍有老杉餘百本余過而愛之驛無名余名之曰愛直而爲之詩又以告邑大夫趙君公廩曰使繼自今爲令者幸如君之賢也則此杉長存不然將斧斤斯民以自封植於杉何有", "paragraphs": ["此杉已百年，林立官道側。", "鬼神所訶護，斤斧不敢迫。", "愛此遺直姿，凜凜有正色。", "未云支大厦，聊以蔭行客。", "作詩調令尹，爲我驛壁刻。", "但使杉長存，懸知令清白。"]}