{"author": "馬先覺", "period": "宋", "type": "诗", "title": "慧聚僧神濟善醫能知人死生於數歲或數月之前或有奇疾則以意用藥無不差者既享高壽臨終甚了了因作二詩哭之僧諱清照神濟乃其師號云  其一", "paragraphs": ["端的西來了世緣，有身寧肯自謀安。", "殷勤療病肱三折，去住無心指一彈。", "貝葉翻餘清磬在，梵音飄斷暮鐘殘。", "祇今雙樹婆娑影，空鏁靈山片月寒。"]}