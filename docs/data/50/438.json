{"author": "方回", "period": "宋", "type": "诗", "title": "記三月十日西湖之遊呂留卿主人孟君復方萬里爲客", "paragraphs": ["丙申上巳七日後，一主二賓夫豈偶。", "遣車却騎錢塘門，主人滿船富殽酒。", "別喚輕船載僕從，大船品字著三友。", "旁觀指點知爲誰，對峙玉人間白叟。", "豈無識者訝此老，不愧妙年兩賢守。", "孟侯呂侯將相家，早綰金章紆紫綬。", "方干雲孫聳吟肩，左右鼎鼐中瓦缶。", "雖然蘭臭尚同心，劇談鋒起各虛受。", "是日杭人詫佛事，焚寄冥財聽僧誘。", "公子王孫傾城出，姆携艷女夫挈婦。", "放生亭遠騖長堤，保叔塔高陟危阜。", "居然紅裙濕芳草，亦有瑜珥落宿莽。", "暖熱已極天色變，大風滔天怒濤吼。", "篙師繚繞孤山背，倘佯裏湖保無咎。", "百舠千舫第二橋，四聖觀前依古柳。", "春色濃時良佳哉，遊人聚處可拾否。", "一杯一杯入醉鄉，詼嘲謔笑無不有。", "泉幣重費忘多少，歌妓頻呼雜妍醜。", "似狂非狂癡非癡，何啻萬衆悉迴首。", "我時頹然乎其間，看朱成碧辰至酉。", "健啖晚菘兼早韭，快賞調冰仍雪藕。", "歸途恍然了不記，曉窗半醒卧噎嘔。", "一日之樂三日病，寧負衰軀護饞口。", "願從孟侯觴呂侯，更著百千沽十斗。"]}