{"author": "方回", "period": "宋", "type": "诗", "title": "三月二十九夜二更杭火焚花巷壽安坊至四月一日寅卯止", "paragraphs": ["傾國傾城誇美色，千金萬金供首飾。", "武林城中花巷名，紹興年前人未識。", "亮死瓜洲再講和，巷名不爲栽花窠。", "象珠翠玳玉笄外，紫紫紅紅裁綺羅。", "是時永嘉有佳士，歎嗟花巷名太侈。", "繁華漸盛古朴衰，書謂鄉人非美事。", "誰知驁集一朝非，婦鬟女髻彌芳菲。", "冠梳簪珥向曉賣，百僞一真無關譏。", "戊戌年冬十月十，爇此闤闠成瓦礫。", "豈料鬰攸再作祟，庚子春殘小盡日。", "一十六度蓂莢新，兩見焦頭花巷人。", "買賣假花牟厚利，坐此得罪於神明。", "君不見九重一言軒輊易，頭白紛紛無忌諱。", "人人一朵牡丹春，四海太平呼萬歲。"]}