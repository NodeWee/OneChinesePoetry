{"author": "方回", "period": "宋", "type": "诗", "title": "次韻君澤正月五日早見示", "paragraphs": ["人人有此珠，萬古天地寶。", "法當潜厥光，蚌殻護其表。", "能使華嶽移，可叱峽流倒。", "未若牀缺足，梓匠不自造。", "脫華培深根，屏翳返內照。", "與辨以興戎，寧訥而出好。", "恭惟羲皇心，豈有夜與曉。", "我眼徹地底，常見日皎皎。", "爰自彖及繫，纂述屢脫稿。", "仙游慕昇飛，佛障怯煩惱。", "九轉與八解，終不擺纏繞。", "彼豈知吾學，往來玩大小。", "艮止體陰負，離明决陽抱。", "平生無所媚，不竈亦不奧。", "突過子雲玄，眇視老氏妙。", "慎察進退間，以爲先師報。", "宜耦長沮耕，遑待方朔詔。", "黑頭氣公旺，黄馘項吾槁。", "一當蟄幽閒，一當翔穹昊。", "何以明其然，□□□衰老。"]}