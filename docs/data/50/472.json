{"author": "方回", "period": "宋", "type": "诗", "title": "孟君復仲春來杭相聚三月餘一日必三胥會忽焉告去直敘離懷爲四言一首", "paragraphs": ["九年三見，昔疏未親。", "一日三見，今也何頻。", "有來者馬，于霅之濱。", "有柳未絮，時維仲春。", "豈無可交，華屋朱輪。", "接膝握手，豈無他人。", "睠焉陋巷，總是纍臣。", "孟獻忘勢，王翰願鄰。", "嗟子之意，孔厚且真。", "揣我所有，閴無一珍。", "英英令節，穆穆良辰。", "泛彼清漣，出其闍闉。", "和風吹衣，芳露滴巾。", "載聽其嚶，載采其辛。", "乃饌我鮮，乃酌我醇。", "我酣子謔，子吟我呻。", "我無子鬩，子無我顰。", "厥月三團，百笑弗嗔。", "積潦滿道，朝炊無薪。", "繫鞍于門，致此嘉賓。", "我窺子胸，萬卷橫陳。", "目電舌雷，筆聖詩神。", "鍛以一字，衡之千鈞。", "吉甫史克，蒙莊靈均。", "出其下者，詛楚過秦。", "等而上之，清廟生民。", "子踰立年，我登七旬。", "顧影自憐，髪禿膚皴。", "衰顔槁悴，老語譫諄。", "送子此謠，肝膽輪囷。", "子之家世，凌煙麒麟。", "子之爵位，曲逆平津。", "我幸未死，山林食貧。", "兩不相忘，雲鴻水鱗。"]}