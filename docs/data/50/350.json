{"author": "方回", "period": "宋", "type": "诗", "title": "閩中鄭君炎南仲兩魁鄉賦比自霅教爲昌化簿", "paragraphs": ["三山鵠袍十萬衆，兩紀知名鄭南仲。", "妙年官賦甲秋闈，一發輒中仍再中。", "豈知天地大變革，原夫八韻竟無用。", "雖然改爾亦得力，斗南斗北聲價鬨。", "黄金臺降中書敕，水晶宮請博士俸。", "得人豈必泥古法，省場舍選出鄉貢。", "儒風未盡棄端章，學徒尚多習弦誦。", "但苦官冷飯不足，三載誑腹虀百甕。", "終更受代頗已久，始聞巨軸以詩送。", "定是弟子多賢才，吳興先生實梁棟。", "即今佐邑號爲簿，尹丞不殊權任重。", "况乃唐昌風俗淳，山深歲稔少爭訟。", "丈夫詎皆作卿相，一命關係民疾痛。", "偏見私意勿力競，潜轉密移但微諷。", "方冊頻窺身儘貧，苞苴不納心奚恐。", "崇卑有無置度外，時一極目天宇空。", "江東接壤異西浙，桑蠶春忙田晚種。", "樽俎盤饌極儉嗇，無大牲臠及乳湩。", "吾聞易彖識時義，未妨枳棘棲鸞鳳。", "聊復亦耳磨歲月，慎勿輕爲棺糞夢。"]}