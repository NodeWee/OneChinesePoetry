{"author": "方回", "period": "宋", "type": "诗", "title": "次韻受益再題荆浩山水圖當是洪谷子自寫所居", "paragraphs": ["太行荆浩之鄉里，佳處立參仍坐倚。", "崖樹澗石皆寫真，想見含毫吮沁水。", "當年自號洪谷子，畫成署名細如蟻。", "此豈自圖其所居，屋上峰巒插天起。", "柵門雞犬鎖寒林，僮馬盤山暮煙紫。", "高者佛寺平者川，關仝范寬焉得比。", "我少學畫中棄之，時到古齋漫隨喜。", "好古人多識古希，不意永嘉聞正始。"]}