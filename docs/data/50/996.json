{"author": "方回", "period": "宋", "type": "诗", "title": "送李伯英", "paragraphs": ["八十三歲李鶴田，我兄事之後八年。", "有弟有弟來見我，我亦待之如弟然。", "鶴田鶴田真神仙，讀萬卷書忘蹄筌。", "鈎銀畫鐵筆下字，咳珠唾玉胸中篇。", "維伯英甫父深齋，我未識之人稱賢。", "相觀骨骼聽議論，九臯之鳴紹家傳。", "□□□□我所敬，論宋勿論唐以前。", "文名第一歐永叔，詩名第一黄庭堅。", "節義第一文丞相，三士鼎峙撐青天。", "隠逸第一□□人，拾吾鶴田其誰旃。", "君不見西漢四皓起商顔，羽□□□劉氏綿。", "又不見東漢子陵卧嚴灘，足加帝腹摇星躔。", "鶴田爲嚴之處則九鼎重，鶴田爲皓之出則九鼎安，吾將以子伯英之行卜之焉。"]}