{"author": "方回", "period": "宋", "type": "诗", "title": "上饒周君夢至梅花洞吟曰我家本住梅花洞一陣風來一陣香爲賦長句", "paragraphs": ["帝敕王家專管竹，子猷高風誰可續。", "西州間生文與可，後來特判篔簹谷。", "帝敕陶家專管菊，千載淵明一影獨。", "分司旁出可無人，醉插齊山容杜牧。", "梅花天下第一花，天下好詩翰林家。", "孤山山下清淺水，疏影年年橫復斜。", "水中漉影出此句，美玉鑿石金淘沙。", "至今和靖一丘壑，敢有代者需齊瓜。", "乾坤故異醯雞甕，元來別有梅花洞。", "玉堂不隔蓬與弱，自是世人肉身重。", "周郎妙年有仙骨，月夜往來跨鸞鳳。", "自言家住梅洞中，怕泄天機稱是夢。", "芙蓉城主傳石丁，洞天是處花冥冥。", "蓮花博士薇花郎，玉階除拜時告廷。", "世間善賦梅花者，定皆梅洞諸仙靈。", "梅洞梅洞果何在，七十萬里天常青。"]}