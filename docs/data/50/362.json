{"author": "方回", "period": "宋", "type": "诗", "title": "九月初六日客報吾州初一日大火城中俱盡吾家亦盡七八九報皆然初十日始報吾家幸免拆毀屋十餘間二十五日得王山長親家書始知僅存州治州倉州學書院吾家免焚餘所免不過數十家", "paragraphs": ["生死由來一念間，回頭不落鬼門關。", "細思上策莫如醉，稍據要津焉得閒。", "婢僕凍饑猶戀主，兒童婚嫁合還山。", "一窮惹起無窮事，獨樂吾惟學巷顔。"]}