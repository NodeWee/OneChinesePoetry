{"author": "方回", "period": "宋", "type": "诗", "title": "讀孟信州和方亨道六月雨時當雪天改爲欲作雪先作雨次韻", "paragraphs": ["欲作雪，先作雨，十月墐戶入室處。", "東作豐登未可期，南方瘴癘已堪禦。", "去年雪不及臘間，霜天桃杏敷紅顔。", "今年夏竟無冰賣，富屋錢謾堆如山。", "秋來數郡融風烈，萬舍煙灰千屋拆。", "驕陽失性化爲霖，鞭蛟笞龍精髓竭。", "救火救水不少閒，民生下土何其難。", "此時早降六花瑞，時寒休徵猶可還。", "雁低樓外彤雲起，萬里北風開爽氣。", "雨聲一變爲霰聲，霰效前驅雪踵至。", "古稱民以食爲天，天欲飽民殊易然，但恐燮理無真賢。", "果能燮理得真賢，豈不一白二白三白年年當有年。"]}