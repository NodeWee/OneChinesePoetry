{"author": "方回", "period": "宋", "type": "诗", "title": "送丘子正以能書入都併呈徐容齋閻靖軒盧處道集賢翰林三學士", "paragraphs": ["君不見古來九關虎豹守，入仕艱難無不有。", "興能一札秋槐黄，芒鞋布裙天下走。", "攀援龍鱗萬萬手，咳唾驪珠萬萬口。", "蓬萊無路弱水隔，七上十上空白首。", "邂逅登名豈不偶，選坑沉淪十八九。", "光範三書徒爾忙，子公一紙焉所取。", "書生身體縱著翅，飛聲未辦廷臣右。", "還知氣至天地春，花者必花柳必柳。", "中庸末章八引詩，三詩首言士所爲。", "衣錦尚絅潜雖伏，屋漏不高天聽卑。", "至隠至微至顯見，鬼神森列何可欺。", "斗間有氣射古劍，石上無根生瑞芝。", "快雨乍晴虹霓起，蟄蟲欲振雷霆馳。", "靜中根本動中發，闇處精神明處知。", "禊帖昔秘永禪師，不過紙上王羲之。", "御史蕭翼百計取，公等乃有胸中奇。", "胸中奇者五色筆，可以補天可活國。", "宗彝作繪衮作火，可但能書梵王譯。", "此之所寶玉非石，求而不藏卞和泣。", "良賈韞匵什其襲，藏而不求價倍百。", "公等翰墨今第一，誰云識字不得力。", "借徑文藝以致身，勳名政要無心得。", "九萬里迅扶摇風，今日朝廷貞觀同。", "聯翩房杜肩王魏，試代常何草封事。"]}