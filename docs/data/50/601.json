{"author": "方回", "period": "宋", "type": "诗", "title": "題譯學張提舉乃尊開封府尹張彥亨所藏郭熙盤車圖", "paragraphs": ["車轣轆，牛觳觫。", "積雪皚皚，飛雪䔩䔩。", "前車上嶺後車續，老牛服箱顧寒犢。", "高雪彌山，低雪滿谷。", "戴笠執鞭，凍腰跼曲。", "畫師畫此何年事，關塞遠征輓芻粟。", "莫道牛疲項領禿，人疲於牛痛欲哭。", "峻嶺之下舊村落，蕭灑人煙知幾簇。", "莫道餉車過門外，門內田家眠正熟。", "百車千車過不已，敲門乞索何時足。", "牛豈不需藁一束，人豈不取一匙粥。", "雞犬不可保，妻子或竄伏。", "畫中水閣爾整齊，焉知不是逃亡屋。", "我聞造化心至公，人間乃有兩般風。", "庶民雌風扇臭穢，何獨楚王之風雄。", "天地山川同一雪，眼見雪同心各別。", "梁園才子簡欲授，栘監老臣氈自齧。", "貧人閉戶洛陽卧，壯士銜枚蔡州滅。", "紅爐錦帳羔酒斟，豈識盤車圖中意愁絕。", "春日陌上花，同遨擲果車，不爾鰥翁嫠婦對花成咨嗟。", "秋夜樓上月，同醉生塵襪，不爾羈臣逐客對月翻淒咽。", "嗚呼身在雪嶺盤車圖，還知世有子猷訪戴無。"]}