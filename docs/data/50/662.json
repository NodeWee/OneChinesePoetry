{"author": "方回", "period": "宋", "type": "诗", "title": "三月二十日張君輗約飲王子由紫霞道院酒字爲韻", "paragraphs": ["城中殘春未識春，城外心賞無不有。", "今年春寒晚乃暖，尚餘飛絮忘高柳。", "西湖孰謂西子老，雖老絕勝登徒醜。", "刺水乍見新荷翻，銜泥莫辨乳燕耦。", "兒曹惡陳爭喜新，好以玄鬢嘲白首。", "遮莫少年自得志，看人輕肥但袖手。", "今朝天色適可意，張丈殷兄總閒叟。", "此一禿翁許追隨，琳宮菊花問開否。", "主客十人人能詩，冥搜遠討心欲嘔。", "何如平易任天真，索紙便作龍蛇走。", "仇仙笑指臯亭山，橫塞武林當水口。", "不爾歌舞百萬家，焉能奕世長保守。", "我獨睥睨壽星寺，欺孤柄臣據其右。", "一朝擊死木棉庵，頭顱可朽臭不朽。", "向來世故未深識，折腰此人覬升斗。", "追憶謝傅小忍語，竊虞桓玄錫命九。", "山河變幻泗鼎沒，脫身萬死亦云偶。", "升沉得喪俱置之，天地古今一杯酒。", "乍聚忽散醉忽醒，浮生邂逅理難久。", "王侯皂隸浪分別，頃刻白衣化蒼狗。"]}