{"author": "方回", "period": "宋", "type": "诗", "title": "送男存心如燕二月二十五日夜走筆古體  其一", "paragraphs": ["我年三十四，鄂漢脫戰場。", "四月扁舟東，生汝於建康。", "九載鶴山門，靜翁還鵷行。", "實爲舊主人，別意殊徊徨。", "爾時京湖閫，開府羅才良。", "呂氏賢父子，欲我高騰驤。", "補以□□爵，江岸司征航。", "既而今左轄，千騎如池陽。", "携我一家往，郡齋代表章。", "汝姊始四歲，同爾歸南堂。", "明年辛酉秋，浙漕鶚薦翔。", "道山此大恩，給我鬻爵郎。", "別省第一人，見知梧與杭。", "不學執國柄，似道貪如狼。", "其客福建子，瑩中狼如羊。", "厥子偶不第，乃獨憾老方。", "讒之於似道，陰幽弩機張。", "廷試復第一，考官文趙常。", "易置乙科首，爾豈識臭香。", "蕭艾壓蘭蕙，我心亦不忙。", "仕宦天有命，豈由人低昂。", "不意毒愈盛，廖真嬖人倉。", "五百彼何知，四遭白簡霜。", "故嘗忤林秴，何至嗾郭閶。", "魯港出師敗，蟣臣叫九蒼。", "數其十可斬，乃先竄炎荒。", "誅之木綿庵，身死國亦亡。", "爲相亡人國，自合以命償。", "匪我快私憤，人欲抽爾腸。", "臺諫我不就，出守鄰故鄉。"]}