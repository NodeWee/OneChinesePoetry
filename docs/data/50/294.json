{"author": "方回", "period": "宋", "type": "诗", "title": "偶讀易兌卦衍朋友之義送歷陽廣文倪耕道應淵", "paragraphs": ["易象麗澤兌，朋友以講習。", "設官爲之師，義取互相益。", "六位六爻畫，分明如六人。", "君子不可疏，小人不可親。", "初以剛居下，不與四爲應。", "和兌未有疑，吉士故可信。", "二以剛居中，承三其人柔。", "孚兌內不感，有吉無悔尤。", "六三柔失位，其凶曰來兌。", "來兌欲媚我，妄說政可外。", "九以剛居四，六處三五間。", "商度久乃决，在惡三之姦。", "五象師之位，剛德既中正。", "上比六見剝，願勿信彼佞。", "極說不知已，引三之柔類。", "此道未光大，正人所遐棄。", "一令而民說，燮調奠乾坤。", "一言朋友說，師道亦云尊。", "大哉說之道，惟以剛爲主。", "師友相與間，柔佞謹勿取。"]}