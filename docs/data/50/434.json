{"author": "方回", "period": "宋", "type": "诗", "title": "三月初五日孟君復王元俞治中十人同會分韻得詩字", "paragraphs": ["春光九十日，半爲風雨欺。", "人生一百年，懷抱無好時。", "茲辰復何辰，晴烟霏柳絲。", "佳友可我意，閒愁忽如遺。", "座客有十人，十人皆能詩。", "景色既已妍，談笑無相疑。", "酌酒不計數，惟醉以爲期。", "鬮韻有險易，鶴頭側復垂。", "上巳後二日，此會竟大奇。", "芥蒂死生間，吾嘗笑羲之。", "王侯宰槐國，蟻身不自知。", "顧此一夢耳，不飲庸非癡。"]}