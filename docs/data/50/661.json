{"author": "方回", "period": "宋", "type": "诗", "title": "午困", "paragraphs": ["老人無所嗜，惟書尚喜讀。", "矧又晝正長，聊此展卷軸。", "閲久困已極，端坐閉我目。", "稍稍收神明，內觀默往復。", "謂可略欹枕，童子致委曲。", "心懼聖師責，美材化朽木。", "倦憊不可奈，一偃寐輒熟。", "何事忽驚覺，客至義當速。", "與語了無味，退就一影獨。", "□□□□□，尚頼有脫粟。", "朱墨工未竟，點勘繼以燭。", "還將夜有餘，用補日不足。", "行年過七十，焉用强自勗。", "起倒不由人，曷不返空谷。"]}