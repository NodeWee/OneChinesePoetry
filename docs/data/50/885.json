{"author": "方回", "period": "宋", "type": "诗", "title": "鉛山虞華甫往謝疊山枋得君直爲書耕隠二字今年八十一其子舜臣字舜民來見嘗師君直年四十九求賦耕隠詩", "paragraphs": ["君直不可見，見此長虹吐。", "使其尚未死，年始七十五。", "當時書此字，贈我老華甫。", "今年八十一，仍卧舊處所。", "謝公名太盛，殺身甘荼苦。", "虞公不競名，躬耕隠村塢。", "有名無名間，俯仰隔今古。", "直木先剪拜，明膏自煎煮。", "何如牛背上，一蓑弄煙雨。", "所以馬少游，伏波非所取。"]}