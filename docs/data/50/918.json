{"author": "方回", "period": "宋", "type": "诗", "title": "秋風歌", "paragraphs": ["君不見七月一日海上風，浙水西東淮水東。", "鹽亭網戶十萬許，潮頭三丈一掃空。", "高門大屋聳金碧，瞬息浮入龍王宮。", "官吏軍民不知幾，肉無肥瘦魚腹中。", "縱屍橫骨互撐拄，蠅蚋姑嘬鷹鸇同。", "人家婦女金纏臂，惡少斫之殘血紅。", "富商大賈浮巨舶，犀象珠璣誇豪雄。", "三五百艘□□□，□□紙船紙梢工。", "善登高樹毒蛇滿，善泅有蛇纏其躬。", "□□□家無一口，甚寇屠戮兵戰攻。", "我憶淳熙前辛丑，赤地□□飛蝗蟲。", "江南人才殊未少，南康救荒頼文公。", "我憶嘉熙□辛丑，西湖涸底舟不通。", "人肉饅頭市肆賣，艮山門潮堯水洪。", "水旱厄運古來有，皇天得不憐民窮。", "辛丑定數不可免，願言少殺神怨恫。", "七十有五衰病翁，未即就木猶轉蓬，僥倖米價不長年歲豐。"]}