{"author": "方回", "period": "宋", "type": "诗", "title": "爲張都目益題爪哇王后將相圖", "paragraphs": ["闍婆之國古來有，其人裸體蓬厥首。", "後來改號作爪哇，君僭稱王妻僭后。", "跣足露乳布纏腰，往往自妍不知醜。", "千島萬島南海南，謂遠無虞險可守。", "成周通道八蠻朝，旅獒越裳孰敢後。", "真臘彭亨皆入貢，巴尚答洽爾獨否。", "壬辰臘月明日望，三平章往命招誘。", "泉州出門七州洋，飛檣舞帆朔風吼。", "五旬有餘至其境，驚禽駭獸破膽走。", "前主初喪後主立，國亂未定內掣肘。", "生擒瞎直吃當王，癸巳三月之十九。", "先降土漢必者牙，水陸引道分左右。", "繼獲昔剌小大子，□□留屯豈容久。", "所俘病亡或逋逃，窮則反噬如野□。", "□秋班師會占城，諸國降表肯相受。", "梢工滿載檳榔果，征夫爛醉椰子酒。", "生金銅錢暨百寶，搜山討擄恣意取。", "蝤蛑蝦蟹玳瑁螺，芭蕉豆蔻皆可口。", "風俗可怪亦可憐，食無匕筯但用手。", "生年月日都不記，淫亂混雜忘牝牡。", "得此詩料告者誰，滕良伯父乃吾友。", "我賦長篇當凱歌，甘誓胤征同不朽。"]}