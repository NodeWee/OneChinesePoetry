{"author": "方回", "period": "宋", "type": "诗", "title": "送男存心如燕二月二十五日夜走筆古體  其二", "paragraphs": ["大物既歸周，裸士來殷商。", "夷齊與箕微，均爲識三綱。", "我所領小壘，可容久徜徉。", "亦欲拾之去，羣盜紛寇攘。", "勉强不得已，芟惡完善良。", "完國非我責，完郡亦何傷。", "幸保千里民，不爲劍戟戕。", "姦鬼伏肘腋，兩賊程與黄。", "門生訐座主，婿不顧糟糠。", "妄告無反坐，官吏飽賄贓。", "一朝擲笏綬，僅有書幾囊。", "辛巳至庚子，闔門饑欲僵。", "二十年不仕，愚意誰揣量。", "苟生內自愧，一思汗如漿。", "焉得掛海席，萬里窮扶桑。", "茅屋蔭松菊，槿籬畦芋薑。", "讀書粗知道，晦遯攀餘芳。", "詩文亦不俗，千篇垂琳琅。", "今汝往筮仕，已踰四十强。", "蕭然乏行李，艱甚謀聚糧。", "此皆我之過，棄官畏禍殃。", "以致兒女輩，無不羸以尫。", "行行燕山下，悠悠易水傍。", "北風無時無，南人少裘裳。", "汝父近八袠，汝母七旬將。", "苟可得一職，歸甘泌之洋。", "生理我無策，徒此歌慨慷。", "壯士一大笑，出門青天長。"]}