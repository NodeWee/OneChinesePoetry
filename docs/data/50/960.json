{"author": "方回", "period": "宋", "type": "诗", "title": "贈李得甫寄拙軒", "paragraphs": ["吾嘗鄙文賦，陸機自衒鬻。", "濬發誇巧心，見唾憾拙目。", "□□淵明詩，莫若黄山谷。", "或者巧斧斤，疑謂拙不足。", "詩文較巧拙，議論黄勝陸。", "人才亦復爾，世事可類觸。", "善宦司馬安，四食九卿祿。", "百世名不馨，史筆有餘戮。", "大匠公輸子，繩墨萬厦屋。", "規矩方圓外，何必續土木。", "李子寄此軒，一□夜檠獨。", "未入巖野夢，□□□□卜。", "焉知千駟馬，豈慕萬鍾□。", "□□蠹書魚，惄如饑亦讀。", "掛簷飽飛蟲，彼哉蛛網腹。"]}