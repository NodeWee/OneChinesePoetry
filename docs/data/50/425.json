{"author": "方回", "period": "宋", "type": "诗", "title": "送曹士弘四明丈亭巡檢并呈前尚書翰林學士王公伯厚", "paragraphs": ["之子博古今，妙年著儒冠。", "顧肯易戎服，屑爲游徼官。", "未喜弓力武，尚愛虀鹽酸。", "紫面頰骨聳，赤心膽氣完。", "得非真將種，終當拜漢壇。", "曰予俎豆學，素不夢糞棺。", "甬東富海物，槁鮮供烹餐。", "曰予豈嗜味，啖茹實所安。", "共惟伯厚父，三入專金鑾。", "萬古貯胸次，四溟涸毫端。", "今年七十五，兩紀歌考槃。", "舉世一影獨，晚進再拜難。", "庶幾因此行，摳衣趨門闌。", "幸不辭孺悲，晝夜勤仰鑽。", "列宿共辰極，衆羽朝祥鸞。", "萬物各從類，同心臭如蘭。", "去去不可追，著鞭駛征鞍。", "我亦意欲往，惜哉步蹣跚。"]}