{"author": "華岳", "period": "宋", "type": "诗", "title": "次李信州七十韵", "paragraphs": ["挺挺萬人傑，堂堂間世賢。", "胸中兵十萬，足下客三千。", "揚賦希三嘆，坡詩和百篇。", "錦囊華似衮，綵筆大如椽。", "隨陸縱橫舌，良平左右肩。", "兩驂公子服，四牡魯侯畋。", "量闊滄溟岸，胸蟠泰華巔。", "紅壇歌魯杏，白社結陶蓮。", "遣幣通秦好，求姻托鄭㜕。", "匣藏須虎兕，冠飾待貂蟬。", "標自龍頭奪，書由鴈足傳。", "不侯嗤李廣，求使短張騫。", "食客希毛遂，茶僧集大顛。", "詩材親子建，字法邁公權。", "黄貉蒙金絡，青驄勒寶韉。", "伐燕欺騎劫，聘魯慢韓穿。", "周室歌山甫，齊人美仲連。", "劍從豐水鑄，碑向峴山鎸。", "有頌褒唐太，無詩刺衛宣。", "檄堪傳代郡，節可仗居延。", "聽訟疎淹禁，豐財剔冗員。", "策從之反後，鞭著祖生先。", "孝有參而已，忠如丘者焉。", "春冰同皎潔，秋月共嬋娟。", "冢宰當鈞軸，將軍事櫜鞬。", "千官視標準，萬國倚陶甄。", "多士圜冠带，諸侯執豆籩。", "山期封泰岱，石擬勒燕然。", "禹甸欣環轍，堯氓願受廛。", "明堂歌赤紱，清廟頌朱絃。", "臺閣皆三益，盤盂記十愆。", "片言能息訟，隻手可旋乾。", "公昔嘗推轂，吾今尚食饘。", "聞鷄效劉舞，抱虎笑秦眠。", "蘇子舌猶在，邊韶腹尚便。", "牛衣懷白璧，虎節誓青氈。", "飲馬量淝水，屯兵料漢田。", "鬢星飛汴洛，血雨灑伊瀍。", "伊五成湯就，軻三孟母遷。", "雲鋤翻楚嶠，月纜繫秦川。", "罋有扶頭酒，厨無縮項鯿。", "詞源慚子美，詩社感庭堅。", "水陸三千里，炎凉二十年。", "周田纔廢井，秦陌已開阡。", "夜月琴三弄，春風詩一聯。", "自稱山宰相，人號地神仙。", "扣馬罹三尺，平戎授一編。", "鼠投當忌器，魚得偶忘筌。", "避地思無所，滔天罪莫湔。", "梁鴻方北謫，賈鵩已東旋。", "孫刖難謀魏，樊誅莫救燕。", "江天驅鳥雀，淮地迅鷹鸇。", "日守娵訾分，星流太白躔。", "瘡痍連四境，煨燼極三邊。", "淮浪夜翻雪，胡塵晝起煙。", "二陵歸培塿，百□□□□。", "自撫劉生几，誰思祖逖鞭。", "戍方興頡利，役莫□□□。", "宮昔嘗游泮，{陫/土}今謾嘆圜。", "豈知醫國手，變作□□□。", "楚客弓雖失，秦人璧幸全。", "宦途良可畏，吏鞅不□□。", "世變言難盡，民頑令不悛。", "一千新楮券，三百舊銅錢。", "駟馬涎流地，羣烏翼蔽天。", "人心徒擾擾，王道自平平。", "衛女歌淇澳，曹人思下泉。", "窮途惟自愧，當路有誰憐。", "作俑宜無後，追俘恐不前。", "詩成何太喜，舞袖欲褊𮖽。"]}