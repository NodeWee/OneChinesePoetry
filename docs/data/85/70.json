{"author": "趙汝鐩", "period": "宋", "type": "诗", "title": "雪中徐檢法約登城樓不果", "paragraphs": ["今年一雪恰一月，天工弄巧寒饕餮。", "朔風吹碎洞庭浪，細結瑶花遍銀闕。", "倚杖測試三尺强，平陸皓皓失凹凸。", "梅梢模糊裹寒香，鳥影伶俜棲凍葉。", "有客約上城南樓，膏吾車兮俄復輟。", "呼兒反關袁安巷，小窗風味寒於鐵。", "未須金帳斟羊羔，薄酒也能春兩頰。", "三杯五杯亦徑醉，曲肱一枕香雲絕。", "夢裏騎馿過灞橋，記得新詩醒時說。"]}