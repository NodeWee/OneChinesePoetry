{"author": "阮文卿", "period": "宋", "type": "诗", "title": "壽趙仙尉", "paragraphs": ["君不見苕溪有山號浮玉，降神儲瑞皆天族。", "又不見苕溪有水名水晶，地靈人傑盡維城。", "苕溪山川稱第一，孕秀梅仙尤傑出。", "我來席上揖清風，義氣相與吞長虹。", "見人須見大丈夫，縱是封侯亦不如。", "周官一卷長生籙，未必人間有此書。", "功名一入英雄手，彩棒暫持出浙右。", "摧奸抉隠李開府，夜月花村無吠狗。", "凜凜英風凌四豪，一同誰敢犯秋毫。", "不惟握髮勤延士，又且官清馬骨高。", "書生慣作無氈客，負篋南歸居最仄。", "何憐蹤迹苦奔馳，俾近淵明時請益。", "馬走暫停憇縣齋，晨昏黄嬭仍相陪。", "不覘王母蟠桃結，隔牆無得獻金杯。", "欣逢子月陽來復，一天佳氣回寒谷。", "蓂生九葉慶垂弧，僉將瑞應長庚宿。", "綠衣槐簡舞蹁躚，重拜萱堂王母仙。", "瑶池新革偷桃令，有子今如曼倩賢。", "不祝算如龜與鶴，願君早施江夏略。", "掃除羶穢□神京，長與長生同壽樂。", "不祝祿如山與丘，願君爵冠朱虛侯。", "今歸且定郟鄏鼎，長使卜世過成周。"]}