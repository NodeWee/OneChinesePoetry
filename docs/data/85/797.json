{"author": "錢時", "period": "宋", "type": "诗", "title": "余與呂守之買舟西歸林常甫吳清淑呂伯起出餞江樓古調以別", "paragraphs": ["兩角勍觸蠻，八荒等兄弟。", "人生天地間，貴在情義耳。", "嘉禾二三友，一見傾底裏。", "春風散天和，非彼亦非此。", "清淑溫以直，常甫正而美。", "東涉金沙雪，西挹錢塘水。", "舟泛月雙湖，轡聯松九里。", "冬春朔四換，追隨實終始。", "宣橋歲云暮，乃復得伯起。", "頎然出玉山，臭味林吳似。", "修門亦旬月，朝夕相料理。", "餞我江上樓，樓欄豁天宇。", "海山渺無際，呼吸入窗几。", "長鯨駭高浪，卷舒在吾趾。", "風帆擘天出，揖別苦無語。", "共挽春江濤，洒作蒼生雨。"]}