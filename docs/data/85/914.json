{"author": "華岳", "period": "宋", "type": "诗", "title": "記夢", "paragraphs": ["夜漏徹三更，夢牛入我屋。", "有角斷而懸，有足折而縮。", "驚覺細思量，讖有何禍福。", "兆者事之先，形者心之屬。", "事既兆于心，夢乃形于腹。", "入屋牛有蓋，爲牢事刑獄。", "吾今尚縲囚，其應已桎梏。", "體具牢方具，無足牢不足。", "不足意無他，示予可脫輻。", "去蓋只論牛，其義尤可錄。", "牛足不下垂，得一生可續。", "牛角不上橫，得某去何速。", "一旦忤君心，吾罪當何贖。", "生去氣橫秋，風馬不相逐。", "下裂輿地圖，上應周天宿。", "崢嶸挽萬鈞，其始播百穀。", "身雖在籠檻，志不經溝瀆。", "甯戚不吾歌，丙吉當吾哭。", "安得如齊王，過堂憐觳觫。"]}