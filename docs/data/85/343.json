{"author": "王遂", "period": "宋", "type": "诗", "title": "贈薛道士", "paragraphs": ["覿面逢幽侶，裝懷解吏紛。", "曾敲筠戶月，屢宿柳塘雲。", "離索知餘恨，來過謝子勤。", "山中新雨足，幾處未耕耘。", "入道猶將母，人心信秉彜。", "每能圖樂事，誰與寫時思。", "欲覓徵君筆，難當幼婦辭。", "只應憂世切，聊此覺良知。", "周詩山寺滿，騎馬□中尋。", "淡泊人無識，吟嗟子獨深。", "動中觀造化，靜處養靈襟。", "且學渠根本，篇章莫費吟。"]}