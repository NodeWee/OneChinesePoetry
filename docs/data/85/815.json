{"author": "錢時", "period": "宋", "type": "诗", "title": "杰姪所居之前舊無竹二月中忽出筀筍一根特立可愛爲賦長句", "paragraphs": ["舊聞四月筀，不聞二月萌。", "籜龍忽當門，頭角何崢嶸。", "朅來此地荒穢耳，遠隔長林不相倚。", "群穉猶埋糞壤中，挺然劍拔參天起。", "人云瑞應非偶然，妙不可詰那可言。", "孰前孰後孰爲瑞，孰識此根天地先。", "祇今孤秀駭衆目，半脫錦綳聳新綠。", "善守勿令風雨摧，他年滿地皆修竹。"]}