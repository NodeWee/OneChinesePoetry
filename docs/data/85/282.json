{"author": "趙汝鐩", "period": "宋", "type": "诗", "title": "清明日同傅元瞻閻才元周濟美曾原伯宇文子友宇文子英汪沖之王謙仲集櫻朱園分韵得食字二十韵", "paragraphs": ["宦情隨推移，世事分限域。", "帝城冠蓋會，千里或咫尺。", "賞僚盡英賢，了事即餘日。", "念我契闊情，招邀見懷憶。", "春事日光輝，湖山好顔色。", "徐行失前騎，可望不可即。", "徜徉大堤上，徙倚長橋側。", "游龍䀭生花，意極反寥闃。", "山房啟煙扉，僧話寄禪寂。", "同來妙人物，高論傾歷歷。", "朋簪忽逢會，並轡隨休適。", "將軍萬金園，花竹照燕席。", "高情發清曠，絕巘疲危陟。", "俯視天壤間，錦繡蒙山澤。", "太平豈無象，黔首何知德。", "須臾碧雲暮，過羽杯行疾。", "投林暝鴉還，隔浦燈火濕。", "呼車各零亂，紅燭明青壁。", "良辰尚多歡，整整三分一。", "後會儻相從，前言未應食。"]}