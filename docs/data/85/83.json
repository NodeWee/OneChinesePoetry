{"author": "趙汝鐩", "period": "宋", "type": "诗", "title": "十一月四日雪中小飲是月十日冬至", "paragraphs": ["書雲猶七日，陰極剛未長。", "風吹六花開，飛舞隘穹壤。", "一陽方欲來，和氣已摩盪。", "著地寂不聲，入林發餘響。", "與客同擁爐，寒威不到幌。", "洗杓開蟻尊，下筯飫熊掌。", "道舊驚物變，談空湔塵想。", "近詩稍閣筆，對此又技癢。", "踏雪訪梅花，更覺吟興爽。"]}