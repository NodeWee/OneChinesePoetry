{"author": "韓愈", "period": "唐", "type": "诗", "title": "陪杜侍御遊湘西兩寺獨宿有題一首因獻楊常侍", "paragraphs": ["長沙千里平，勝地猶在險。", "況當江闊處，斗起勢匪漸。", "深林高玲瓏，青山上琬琰。", "路窮臺殿闢，佛事煥且儼。", "剖竹走泉源，開廊架崖广。", "是時秋之殘，暑氣尚未歛。", "羣行忘後先，朋息棄拘檢。", "客堂喜空涼，華榻有清簟。", "澗蔬煮蒿芹，水果剝菱芡。", "伊余夙所慕，陪賞亦云忝。", "幸逢車馬歸，獨宿門不掩。", "山樓黑無月，漁火燦星點。", "夜風一何喧，杉檜屢磨颭。", "猶疑在波濤，怵惕夢成魘。", "靜思屈原沈，遠憶賈誼貶。", "椒蘭爭妬忌，絳灌共讒諂。", "誰令悲生腸，坐使淚盈臉。", "翻飛乏羽翼，指摘困瑕玷。", "珥貂藩維重，政化類分陝。", "禮賢道何優，奉己事苦儉。", "大廈棟方隆，巨川檝行剡。", "經營誠少暇，遊宴固已歉。", "旅程愧淹留，徂歲嗟荏苒。", "平生每多感，柔翰遇頻染。", "展轉嶺猿鳴，曙燈青睒睒。"]}