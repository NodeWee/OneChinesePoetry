{"author": "錢時", "period": "宋", "type": "诗", "title": "蜀阜精廬無風自凉方欣然出戶見竹雞將雛砌外", "paragraphs": ["薝蔔浄如洗，蒼筤清且深。", "依巖自幽潤，況無日影侵。", "亭午一升階，忽若投凌陰。", "涼氣颯以入，肅肅生衣襟。", "大火浮炎埃，虛堂抱雲林。", "安得冰霜顔，聽我山中吟。", "盤桓去未忍，砌外行山禽。", "一母將四雛，出沒叢草陰。", "我非有馴德，渠自無機心。", "欣然歸北窗，載弄南風琴。"]}