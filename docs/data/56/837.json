{"author": "盧仝", "period": "唐", "type": "诗", "title": "感古四首 四", "paragraphs": ["君莫以富貴，輕忽他年少。", "聽我暫話會稽朱太守，正受凍餓時。", "索得人家貴傲婦，讀書書史未潤身。", "負薪辛苦胝生肘，謂言琴與瑟。", "糟糠結長久，不分殺人羽翮成。", "臨臨沖天婦嫌醜，□□□□□□□。", "其奈一朝太守振羽儀，鄉關晝行衣錦衣。", "哀哉舊婦何眉目，新壻隨行向天哭。", "寸心金石徒爾爲，杯水庭沙空自覆。", "乃知愚婦人，妬忌陰毒心。", "唯救眼底事，不思日月深。", "等閑取羞死，豈如甘布衾。"]}