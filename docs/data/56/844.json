{"author": "盧仝", "period": "唐", "type": "诗", "title": "將歸山招冰僧", "paragraphs": ["買得一片田，濟源花洞前。", "千里石壁坼，一條流泌泉。", "青松盤樛枝，森森上插青冥天。", "枝上有□猨，宿處近鶴巢。", "清唳孤吟聲相交，月輪下射空洞響，絲篁成韻風蕭蕭。", "我心塵外心，愛此塵外物。", "欲結塵外交，苦無塵外骨。", "泌泉有冰公，心靜見真佛。", "可結塵外交，占此松與月。"]}