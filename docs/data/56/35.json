{"author": "宋太宗", "period": "宋", "type": "诗", "title": "緣識  其九", "paragraphs": ["露含千滴瀝，幻化杳無跡。", "心重一時間，寸陰堪可惜。", "明根生惠性，德行多饒益。", "掌握驪龍珠，縱橫不改易。", "浮生在眼前，海變黄沙磧。", "萬里似閑雲，天高難障隔。", "春來又復秋，正自銷邪僻。", "慾界共知深，恒河豈蕩滌。", "虛空有路岐，人迷慵去覓。", "影裏架金梯，堅持須是一。", "愚癡恍惚中，返朴歸淳質。", "毀譽謾勞煩，終身還不吉。", "河水注東流，自然無漂溢。", "上下立尊卑，端恭何得失。"]}