{"author": "宋太宗", "period": "宋", "type": "诗", "title": "緣識  其二八", "paragraphs": ["朱明日盛殘花卉，瓊苑爭遊諠帝里。", "寶馬香車去復來，幾許人心歡不已。", "金明水上浮仙島，畫舸龍舟非草草。", "世寧清靜驗如然，老者携小少隨老。", "匼匝煙雲楊柳岸，羅綺縱橫長不斷。", "五穀豐登順四時，億兆歌謠絕愁嘆。", "康哉闐咽芳林下，一看難醻千萬價。", "千平聽在樂聲中，比屋可封民自化。"]}