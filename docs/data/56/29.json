{"author": "宋太宗", "period": "宋", "type": "诗", "title": "緣識  其三", "paragraphs": ["紫檀金線槽偏蹙，撥弄朱弦敲冰玉。", "指法從來天下聞，翻成盡入昇平曲。", "傳之世上五音足，希夷道聽化民俗，盤龍面對壓鼇頭，玄微風散萬般流。", "長春苑內半酣酒，陽和自態低迴首。", "聲高細咽浪潛幽，不勝情處稀還有。", "韻響寒空明月裏，亦非滌蕩凡愚耳。", "謾說仙家調宮徵，絲竹那堪將比擬。", "溫柔腕軟一雙輕，滿坐馨香來四起。", "珠囊抉破無多力，好似鳳皇張羽翼。", "昔時皆總用心勞，幾許名揚彈盡得。", "和合象同琴與瑟，凝神巧妙通南北。", "鶑嬌舌急戀芳菲，水精簾外欲含輝。", "此藝人間堪可重，杏花楊柳色依依。"]}