{"author": "宋太宗", "period": "宋", "type": "诗", "title": "緣識  其一四", "paragraphs": ["酒一杯，深深情不足，倚檻迢迢青草綠。", "舉目煙飛勻灼灼，柳摇似舞春風曲。", "葉嫩舒張芽徧拆，觸處芳菲尋未得。", "妖妍艷艷爲誰流，鶑銜花墜落人頭。", "世間萬事難裁剪，樂送樓臺聲遠遠。", "斷續高低去復來，稀疏霧郁松枝偃。", "暄和思滿郊，燕拂綠楊梢。", "暖日倍添紅杏密，從容閑被野禽嘲。"]}