{"author": "孟郊", "period": "唐", "type": "诗", "title": "抒情因上郎中二十二叔監察十五叔兼呈李益端公柳縝評事", "paragraphs": ["方憑指下弦，寫出心中言。", "寸草賤子命，高山主人恩。", "遊邊風沙意，夢楚波濤魂。", "一日引別袂，九迴沾淚痕。", "自悲何以然，在禮闕晨昏。", "名利時轉甚，是非宵亦喧。", "浮情少定主，百慮隨世翻。", "舉此胸臆恨，幸從賢哲論。", "明明三飛鸞，照物如朝暾。"]}