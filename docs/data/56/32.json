{"author": "宋太宗", "period": "宋", "type": "诗", "title": "緣識  其六", "paragraphs": ["月光紅燄影參差，九衢麗景意躕踟。", "車馬往來珠無礙，幾人相逐幾人隨。", "天河夜靜色如銀，半擁紅街半擁春。", "山高市邑弦管處，燭殘露顯伴香塵。", "傳更漏唱欲將催，百萬燈花燄裏開。", "醉酒狂歌家家客，行坐歡如莫自裁。", "去年今夕一般遊，桂樹蟾宮慢欹樓。", "更深漸覺寒氣冷，雲摇五色順情流。"]}