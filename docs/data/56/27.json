{"author": "宋太宗", "period": "宋", "type": "诗", "title": "緣識  其一", "paragraphs": ["淳化四年立春節，喜遇韶光看白雪。", "祥雲景象一時呈，凝情靄郁比難說。", "人心丕變顔容別，樂天順敘皆胥悅。", "土牛擊後便駈耕，萬物從茲萌牙發。", "麗日遲遲影漸長，梅花嶺上明皎潔。", "懽抃陳儀隘九重，乾坤瑞氣初融泄。", "真風大布色無窮，春盤鮮盛排羅列。", "隆興煥耀太平宜，預祈豐稔名香藝。", "淺情之人莫共語，引爾回邪非處所。", "爭似淡交得久長，小人終是無規矩。"]}