{"author": "宋太宗", "period": "宋", "type": "诗", "title": "緣識  其一七", "paragraphs": ["君恩重，人心重，未知各各將何用。", "思量二事一般情，賢愚憂樂皆相踵。", "大道不見是非心，名利囂塵如幻夢。", "朕緣寡昧愧周旋，未信鴉巢鷄生鳳。", "此理言淺究深言，意馬能調袪恣縱。", "荆棘太賤任從荒，粟麥本體隨他種。", "凡夫豈料自家身，開眼如盲堪笑弄。", "季於亂世遇時平，掌握縱橫誰紀頌。", "善念入無邊，惡也不知痛。"]}