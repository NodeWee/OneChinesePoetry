{"author": "劉壎", "period": "宋", "type": "诗", "title": "補史十忠詩 樞密閩廣宣撫使陳公", "paragraphs": ["淳熙名宰孫，比德粹如玉。", "决科魁偉英，駸駸廌冠肅。", "䫫田煩諫疏，相嗔俄嗾逐。", "補郡仍免歸，黄流已漫陸。", "天族日光薄，力疾支顛覆。", "蹉跎南冠縶，道病死不辱。", "往昔五峰堂，傾蓋語跋燭。", "斯人真妙人，哀哉慳厚祿。", "長揖丙辰魁，各天並黄鵠。", "不有二忠存，千古笑科目。"]}