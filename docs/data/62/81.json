{"author": "邵定翁", "period": "宋", "type": "诗", "title": "呂望非熊", "paragraphs": ["呂望非熊，□□□伯與太公。", "千千歲，無此逢。", "使伯蚤而出獵兮，公方沽酒之匆匆。", "使伯遲而出獵兮，公已埋骨乎東海之東。", "潦倒龍鍾，齒豁頭童。", "誰知而韜略胸，誰知而干戈功。", "邂逅一笑蘆花中，未語肝膈先玲瓏。", "望殺我家白頭翁，我車轆轆公我同，盍歸乎來造我豐。", "公亦當哀人命窮，霜髯一掀許之從。", "畢郢宰木悲我風，嗟嗟往事隨飛鴻。", "宇宙飄忽未有終，波濤洶湧愁拍空。", "鷗邊多少閒英雄，黄馘著書釣夕紅。", "夜半夢起搥蛟龍，豈不欲往烟霧重，西山日斷無來蹤。", "伯之來兮民之福，伯不來兮公何哭。", "鱸魚肥，蓴菜熟。"]}