{"author": "劉壎", "period": "宋", "type": "诗", "title": "補史十忠詩 前左丞相江文忠公萬里弟萬頃", "paragraphs": ["匡廬雲錦屏，鴻儒産其下。", "風神儼如龍，夭矯莫可駕。", "卷懷經濟具，婆娑洛中社。", "怪事玉牀摇，清晝天忽夜。", "突騎從何來，陰風飄屋瓦。", "大臣義有死，欲避吾不暇。", "庭前環止水，萬事付一捨。", "從容友靈均，朝野動悲吒。", "愍章極哀榮，汗簡誰記者。", "倘有南熏書，季方足堪亞。"]}