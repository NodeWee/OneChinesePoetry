{"author": "劉壎", "period": "宋", "type": "诗", "title": "補史十忠詩 江西制置司都統密公侑", "paragraphs": ["臣有置身義，豈計官崇卑。", "偏將知死忠，不曰天下奇。", "漢節既披靡，失位趨江西。", "閫帳駐臨汝，招徠樂其歸。", "雪寒南浦愁，羽檄蘄濟師。", "一將奮風虎，鼓行亟飈馳。", "踰嶺疾戰苦，裹瘡呼健兒。", "坐縛膝不屈，伏鑕甘如飴。", "小臣禆校耳，職也宜死綏。", "廬州大將在，白首豎降旗。"]}