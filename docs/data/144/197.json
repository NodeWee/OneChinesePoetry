{"author": "文天祥", "period": "宋", "type": "诗", "title": "和謝愛山晚吟韻日晚與客散步因誦夕陽雖好不多時之句謝愛山欣然賦之余亦率然口占以和亦一時之樂也", "paragraphs": ["日落未落天滄凉，懸崖掛壁留餘光。", "紫煙翠霧空迷茫，颼颼度壑松風長。", "牛背短笛催歸忙，飄飄逸興空悠揚。", "襟懷灑落萬慮亡，須臾薄暝山色藏。", "長歌浩浩相激昂，淡雲弄月微昏黄。"]}