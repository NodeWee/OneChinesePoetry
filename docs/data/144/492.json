{"author": "文天祥", "period": "宋", "type": "诗", "title": "二月六日海上大戰國事不濟孤臣天祥坐北舟中向南慟哭爲之詩曰", "paragraphs": ["長平一坑四十萬，秦人歡欣趙人怨。", "大風揚沙水不流，爲楚者樂爲漢愁。", "兵家勝負常不一，紛紛干戈何時畢。", "必有天吏將明威，不嗜殺人能一之。", "我生之初尚無疚，我生之後遭陽九。", "厥角稽首併二州，正氣掃地山河羞。", "身爲大臣義當死，城下師盟愧牛耳。", "間關歸國洗日光，白麻重宣不敢當。", "出師三年勞且苦，只尺長安不得覩。", "非無虓虎士如林，一日不戈爲人擒。", "樓船千艘下天角，兩雄相遭爭奮搏。", "古來何代無戰爭，未有鋒蝟交滄溟。", "遊兵日來復日往，相持一月爲鷸蚌。", "南人志欲扶崑崙，北人氣欲黄河吞。", "一朝天昏風雨惡，炮火雷飛箭星落。", "誰雌誰雄頃刻分，流屍漂血洋水渾。", "昨朝南船滿崖海，今朝只有北船在。", "昨夜兩邊桴鼓鳴，今朝船船鼾睡聲。", "北兵去家八千里，椎牛釃酒人人喜。", "惟有孤臣雨淚垂，冥冥不敢向人啼。", "六龍杳靄知何處，大海茫茫隔煙霧。", "我欲借劍斬佞臣，黄金橫带爲何人。"]}