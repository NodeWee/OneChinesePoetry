{"author": "文天祥", "period": "宋", "type": "诗", "title": "古心江先生以舊弼出鎮長沙癸酉十月乙亥是爲七十六歲門人文某以一節趨走部內謹擬古體一首爲壽", "paragraphs": ["炎圖啟丕運，皇路熙以平。", "蜿蟺發令姿，有美洵一人。", "鴻藻舒朝華，大音鏘韶鈞。", "黼珽麗三階，火龍昭紞紘。", "桓圭殿南服，熊旂被金城。", "瞻彼鶉爲火，翼軫宣其精。", "祥鸞舞瑶席，鳴鳳翔媧笙。", "孟冬兆陽氣，西北無浮雲。", "駕言酌春酒，可以寫我情。", "揚旍下祝融，躧履朝泰清。", "嘉猷扇九垓，還以邃古淳。", "君子保金石，所以永國成。", "純嘏錫千歲，綿綿贊休明。"]}