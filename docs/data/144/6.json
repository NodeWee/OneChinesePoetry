{"author": "盧綸", "period": "唐", "type": "诗", "title": "早春遊樊川野居却寄李端校書兼呈崔峒補闕司空曙主簿耿湋拾遺", "paragraphs": ["白水遍溝堘，青山對杜陵。", "晴明人望鶴，曠野鹿隨僧。", "古柳連巢折，荒堤帶草崩。", "陰橋全覆雪，瀑溜半垂冰。", "鬬鼠搖松影，遊龜落石層。", "韶光偏不待，衰敗巧相仍。", "桂樹曾爭折，龍門幾共登。", "琴師阮校尉，詩和柳吳興。", "舐筆求書扇，張屏看畫蠅。", "卜鄰空遂約，問卦獨無徵。", "投足經危路，收才遇直繩。", "守農窮自固，行樂病何能。", "掩帙蓬蒿晚，臨川景氣澄。", "颯然成一叟，誰更慕騫騰。"]}