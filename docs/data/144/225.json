{"author": "文天祥", "period": "宋", "type": "诗", "title": "陳貫道摘坡詩如寄以自號達者之流也爲賦浩浩歌一首", "paragraphs": ["浩浩歌，人生如寄可奈何。", "春秋去來傳鴻燕，朝暮出沒奔羲娥。", "青絲冉冉上霜雪，百年欻若彈指過。", "封侯未必勝瓜圃，青門老子聊婆娑。", "江湖流浪何不可，亦曾力士爲脫靴。", "清風明月不用買，何處不是安樂窩。", "鶴脛豈長鳬豈短，夔足非少蚿非多。", "浩浩歌，人生如寄可奈何。", "不能高飛與遠舉，天荒地老懸網羅。", "到頭北邙一抔土，萬事碌碌空奔波。", "金張許史久寂寞，古來賢聖聞丘軻。", "乃知世間爲長物，惟有真我難滅磨。", "浩浩歌，人生如寄可奈何。", "春夢婆，春夢婆，拍手笑呵呵。", "是亦一東坡，非亦一東坡。"]}