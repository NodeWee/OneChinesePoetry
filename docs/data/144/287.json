{"author": "文天祥", "period": "宋", "type": "诗", "title": "清江何漢英再見於空同讀歐陽先生詩感慨爲賦", "paragraphs": ["采芝雲滿山，采檗瀑垂澗。", "當年有清徽，爲寄南來雁。", "雁去人已逝，歲月剨云晏。", "流水失聲音，西河老憂患。", "往日志士悲，窮途行子慣。", "君爲梁宋遊，我復江漢宦。", "十年耿相逢，千里欠一盼。", "玄機寄糟粕，美疢墮芻豢。", "贈子歸東方，聊薦吳興莧。"]}