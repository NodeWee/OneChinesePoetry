{"author": "韓維", "period": "宋", "type": "诗", "title": "景仁次道齋禮院予與和叔過之值其方飲引去二君以詩見謝三首 答景仁", "paragraphs": ["自我伏田里，三駕遊上都。", "其誰肯來顧，莫與夫子如。", "久積疏野抱，况茲病薾餘。", "厚意不即報，悁勞在朝晡。", "驅馬寒日中，薄暮到省廬。", "屬聞從衆賢，高會羅盤盂。", "逡巡望華闥，却走不及徐。", "鸞儀與鴻舉，其勢固自殊。", "胡爲枉嘉藻，似欲相牽拏。", "中論十年舊，見許道義徒。", "管鮑久不作，知音幾終初。", "豈敢忘君言，誓將守淳愚。"]}