{"author": "韓維", "period": "宋", "type": "诗", "title": "蘇才翁與予定林下之約今被命提點湖南刑獄恐其侵尋而不能反作詩貽之", "paragraphs": ["軒冕予已輕，山水君所樂。", "相逢說高興，南望欲奔趠。", "今君被國恩，明刑弼予教。", "群公許風棱，列郡瞻氣貌。", "朝廷方急才，懸爵待明效。", "美官誠足慕，素約未宜撓。", "當懷平生言，拔足利名罩。", "笑謝世俗人，夷猶五湖棹。"]}