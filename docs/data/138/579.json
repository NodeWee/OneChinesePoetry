{"author": "韓維", "period": "宋", "type": "诗", "title": "和晏相公泛南湖韋家園過西溪至許家園", "paragraphs": ["湖心點點生圓荷，黄花白花滿晴波。", "環堤客樹垂婆娑，魚沉鷺矯各自得。", "人生不樂其謂何，南塘過盡西溪綠。", "上下名園依小曲，相君從容來賞矚。", "不驅大旆事喧鬧，直解扁舟作幽獨。", "幕中賓從才且良，酒酣落筆摛文章，珠聯璧疊爭煒煌。", "政成禮息無一事，明日復此醉華觴。"]}