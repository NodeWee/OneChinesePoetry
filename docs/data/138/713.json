{"author": "韓維", "period": "宋", "type": "诗", "title": "景仁次道齋禮院予與和叔過之值其方飲引去二君以詩見謝三首 答次道 其一", "paragraphs": ["肅肅奉常署，高門敞天街。", "群英謹邦祠，先事戒潔齋。", "我時過其舍，值與衆客儕。", "方聞治杯酌，避去禮亦諧。", "愧無孟公名，安使所至懷。", "不知賢豪意，未遽見睍排。", "明日出長篇，正聲謝淫哇。", "如畏明義重，殷勤懼暌乖。", "幾時持筆和，落紙還成揩。", "何以敘繾綣，晨當策疲騧。"]}