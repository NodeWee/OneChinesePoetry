{"author": "劉攽", "period": "宋", "type": "诗", "title": "和陸子履魚膠亦名阿膠可以羽箭又宜婦人貼花鈿", "paragraphs": ["漢家金繒撫絕域，遠夷畏威亦懷德。", "南琛北珍不自惜，譯官賈人多未識。", "此膠出從遼水魚，居人釣魚取專車。", "秋風時節候可折，白羽鋪綴隨呵噓。", "赤車使者來穹廬，並鞶玉玦通函書。", "黄河之清那可竢，美人紅袖應時須。", "丈夫辛勤萬里外，少婦深閨苦凝待。", "京兆眉憮傳長安，翠鈿彩飾令人愛。", "鳳凰得髓麟取角，將來續弦弦不覺。", "更嗟珍物空傳名，欲倩張騫問方朔。"]}