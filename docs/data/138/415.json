{"author": "韓維", "period": "宋", "type": "诗", "title": "與張仲巽遊善護院", "paragraphs": ["高城面脩塗，呀豁若箕口。", "其右釋子廬，蒼柏蔭庭牖。", "翹翹幕中彥，疏懷脫喧垢。", "結轡游禪扃，彈弦樂嘉友。", "華榱翳廣坐，仰視眩丹黝。", "朱光羞晨櫻，紺玉折春藕。", "初筵頗清簡，中醉稍喧糅。", "歌休衆管作，令發洪鐘叩。", "橫浮或見違，義藴□□□。", "酒酣隘常見，大觀資遠取。", "上躋危磴盤，却立土崖斗。", "長川自西來，逶迤带坰藪。", "綠樹下成列，獵獵清風走。", "側身宇宙間，群動何紛糾。", "自顧齷齪極，天地一罌缶。", "安得修靈根，超然出諸有。"]}