{"author": "韓維", "period": "宋", "type": "诗", "title": "崔象之携長詩示予且欲以癭木樽相付作詩謝之", "paragraphs": ["君家癭木樽，醜怪不可狀。", "自非好事者，棄置等盆盎。", "作詩一千言，引類何其壯。", "且思高世士，遺以資雅尚。", "曰予林壑性，受此頗宜當。", "我今衰病餘，卷縮就閒放。", "才非時用宜，茲器正相况。", "敢邀高世名，自觸譏與謗。", "再拜謝佳意，君何授之妄。"]}