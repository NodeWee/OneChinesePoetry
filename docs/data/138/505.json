{"author": "韓維", "period": "宋", "type": "诗", "title": "答曼叔見寄", "paragraphs": ["日君同里閭，杖履數相過。", "靡爲不吾咨，有唱必君和。", "春風南陌遊，炎月北窗卧。", "貪從德義樂，不覺歲月破。", "而君宦遊者，動足落羈鎖。", "襄城雖近邑，去局有重坐。", "子來誠獨難，我往義當果。", "時天雨方霽，綠樹垂{禾袲}{禾袲}。", "策馬望城郭，青山映烟火。", "解衣塵慮清，垂箔月華墮。", "憐君九品賤，志尚勇不挫。", "乃云曹事簡，經史日自課。", "出詩且百篇，語法就平妥。", "相別不滿歲，美譽亦已播。", "顧慚糠秕姿，幾不見揚簸。", "投章匪云報，亦用警庸懦。"]}