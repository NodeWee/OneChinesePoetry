{"author": "胡楚材", "period": "宋", "type": "诗", "title": "白艾溪", "paragraphs": ["澎湃白艾溪，源恐從天落。", "灘石劍戟列，噴怒波勢惡。", "篙工手眼親，飛舫過如籜。", "達阻有長橋，輕虹□寥廓。", "參天樹列幢，夾岸如山削。", "中有釣魚郎，扁舟□寂寞。", "俗眼急勢利，問此何足樂。", "不釣滄海鰲，須膾潮州鱷。", "胡爲持一竿，默在艾溪脚。", "我且笑不答，自歌還自酌。", "日暮鼓枻歸，風埃滿城郭。"]}