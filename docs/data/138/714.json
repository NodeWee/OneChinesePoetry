{"author": "韓維", "period": "宋", "type": "诗", "title": "景仁次道齋禮院予與和叔過之值其方飲引去二君以詩見謝三首 答次道 其二", "paragraphs": ["昔予有行邁，辱贈猗蘭辭。", "今我復來遊，重貽黄鵠詩。", "蘭以喻芳潔，擷佩正所宜。", "鵠以興翅邈，鸞皇共追隨。", "句成自有法，意厚良不訾。", "投非所當授，乃反駭且疑。", "蘭生深林間，藹然抱幽姿。", "鵠有江海志，孤軒謝羈雌。", "殘折蘭色改，跂尚鵠性悲。", "願君兩置是，逍遥以相期。"]}