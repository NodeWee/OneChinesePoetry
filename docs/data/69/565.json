{"author": "釋寶曇", "period": "宋", "type": "诗", "title": "和山谷賦黄迪墨竹韵", "paragraphs": ["平生黄太史，翰墨四海知。", "風流過脩竹，自棄或若遺。", "豈伊歲寒質，似我槃礴時。", "此君不解語，風雨扶持之。", "夜窗或蕩撼，燈火皆疑危。", "龍去恐□□，呻吟欲勤追。", "摩挲古屋壁，想像還依稀。", "憐公讀書瘦，愛竹何緣肥。", "飲盡三斗墨，半梢或相宜。", "爭如鴟夷子，一舸容西施。", "歲晚意浩蕩，江湖相倚毗。", "雲幢與煙節，異致仍同歸。", "多應黑瘦語，絕倒黄初詩。", "君家百斛力，不解增雙眉。", "榮枯各本色，王林亦神馳。", "我欲學揮掃，一年以爲期。", "胸中富千畝，二鳳當來儀。", "簫韶久不作，此恨常依依。", "會須歸故國，夜夢而晝思。", "庭空月欲落，斯文還在茲。"]}