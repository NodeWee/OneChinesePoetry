{"author": "李洪", "period": "宋", "type": "诗", "title": "隆興改元初余爲永嘉監倉時登忠義堂覩顔魯公像知其裔家是邦今閲一紀沿檄莆中遇軍事判官邵即其人也因請觀常山平原二像并大曆顥會昌嗣二誥爲賦長句", "paragraphs": ["明皇不識顔平原，我觀舊史心慨然。", "天寶末年事大錯，邊將騁兵相盜權。", "忽聞漁陽鼓鼙震，二十四郡城無堅。", "霓裳驚破西行蜀，妃子倉皇死馬前。", "常山平原乃昆弟，屹立砥柱摧腥羶。", "土門既失陷河朔，天津罵賊鬚髮拳。", "嗣皇靈武實草創，獨坐鶚立中興年。", "尚書累月家食粥，諸將列屋羅妖妍。", "嗚呼千載慕廉藺，曹蜍李志如九泉。", "莆陽幕府東嘉客，飽聞裔孫家好賢。", "錦囊重覩忠義像，再拜恨不爲執鞭。", "輕綃盈幅凜生面，髣髴冠劍躋凌煙。", "况藏二誥墨色古，吾宗贊皇相業傳。", "憐君爲米走塵土，七十青衫雪滿顛。", "乃祖精爽跨箕尾，寄書入洛逢飛僊。"]}