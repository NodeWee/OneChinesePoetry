{"author": "釋寶曇", "period": "宋", "type": "诗", "title": "仰韓堂連守所作謝艮齋爲之記取退之陽山縣之詩以名蓋先作讀書林後爲此州", "paragraphs": ["在昔桃李縣，而今松桂林。", "是誠五馬貴，足此萬卷心。", "有人夢得鹿，旦日果可尋。", "斯文天地間，皎如月長臨。", "東海鰐噀怒，衡山雲漲深。", "精誠不可觸，豈知鶴在陰。", "樹影陳燕几，松聲雜瑶琴。", "亦有牙鼓撾，不妨弦誦音。", "俯仰道德意，祓除文字淫。", "故家事業在，無使霜毛侵。"]}