{"author": "釋寶曇", "period": "宋", "type": "诗", "title": "送松上人西歸兼呈去佞隠君子及其家賢子姪致馳仰之意去佞方舟之子松其姪", "paragraphs": ["白雲二十七，倒跨楊岐馿。", "相當子歲年，力輓千乘車。", "佛法全盛日，南方即吾廬。", "後來鑿空輩，一一人爲徒。", "誠負子遠游，芒鞋費無餘。", "百饑僅一飽，抱病幾亡軀。", "是病何所起，爲藥當何須。", "不如速歸休，問津於故吾。", "方舟有家學，放光照西都。", "寄聲爲多謝，勿謂今無書。", "峨嵋舊時月，夜夜來東吳。"]}