{"author": "趙與泳", "period": "宋", "type": "诗", "title": "麥秋劭農隨侍郡侯杖屨獲遂澹岩一遊浪吟古句聊誌歲月", "paragraphs": ["玲瓏巖竅高倚空，霧靄山巔氣鬰葱。", "征途倍喜憩美蔭，石室况乃來清風。", "屈曲兩門最虛敞，不斤不斧誰施工。", "眼高城郭喧囂外，詩在烟雲縹緲中。", "我來情思良不惡，盡洗朱墨塵埃胸。", "惜哉距城稍遼邈，歸鞭未著心沖沖。", "天開地闢此岩峒，山谷品題名始穹。", "安能廣作萬間屋，震凌風雨皆帡幪。"]}