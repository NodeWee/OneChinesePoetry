{"author": "王庭秀", "period": "宋", "type": "诗", "title": "同舍弟泛舟西湖登晝錦堂步至紫翠亭望懶堂景物懷故龍舒先生", "paragraphs": ["城中十頃湖，雲水相演漾。", "春風破冰谷，拍岸新流漲。", "平鋪鴨頭綠，澹沲葡萄釀。", "朱甍媚孤嶼，梵宇麗相向。", "萬瓦生清暉，千花聯錦帳。", "晨曦照炯炯，芳氣浮泱泱。", "日暮姿態妍，煙霞渺空曠。", "誰將水仙鏡，聊借詩人仗。", "臥護五羊城，追懷老詩將。", "微吟示清野，鏖戰得閑放。", "變化無端倪，虛無落名狀。", "坐令湖上景，勝絕神宇王。", "當時經行地，藻麗隨屨杖。", "斯人今則亡，物色亦摧喪。", "它年牛馬走，曾拜丈人行。", "塵埃久漂泊，歲月成漫浪。"]}