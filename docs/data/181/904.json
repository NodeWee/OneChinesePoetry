{"author": "張擴", "period": "宋", "type": "诗", "title": "雙椿堂牡丹盛開彦紳節推弟置酒集客子温不在席中以詩乞花歸賞因次其韻", "paragraphs": ["春風不悞東君委，杏苑桃蹊滿行李。", "春風好處總未忙，姚花初黄魏花紫。", "洛陽園中枝梗肥，欹壓帽簷如覆巵。", "南遷終覺典刑在，不數侍女誇時宜。", "詩中了了惜花意，苦覓繁枝定誰寄。", "何如秉燭坐花傍，照到夜分從墮淚。"]}