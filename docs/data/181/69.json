{"author": "李彭", "period": "宋", "type": "诗", "title": "正月二十六日寇順之飲僕以醽渌酒徑醉聞横笛音李仲先順之有蒼頭能作龍吟三弄偶不果戲成此詩", "paragraphs": ["髯奴不及緣坡竹，柱車守閭各有局。", "苟不上券吾不欲，僮約卒音幾慟哭。", "劣於郄公常奴爾，性不茹葷少陵喜。", "吐茵西曹第忍之，封侯骨相多小史。", "蒼頭乃復在琳房，柯亭横吹節飽霜。", "炊飯作糜緣底事，心寫泉聲風韻長。", "寇謙酌我次翁狂，如魚聽曲首低昂。", "恨不臨風作三弄，不减當時桓野王。"]}