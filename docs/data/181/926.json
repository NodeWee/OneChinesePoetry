{"author": "張擴", "period": "宋", "type": "诗", "title": "文之顧景蕃登子温舫齋不遇拈韻賦詩予亦和之", "paragraphs": ["漫郎不省塵中走，湖海收舟凈無垢。", "規摹畫舫作齋館，似要窗間過山岰。", "平生張緒本豪放，人物風流記官柳。", "不應篷底了生涯，定是寓言猶十九。", "顧侯自說虎頭孫，黠不論功癡已久。", "入門浪喜布帆在，興盡中流漫回首。", "更將險語困嘲謔，詩膽故應大如斗。", "我窮政似老侯喜，持竿覓魚不供口。", "愛君馬上醉眼花，萬斛龍驤落盃酒。", "未須腰笏煩易于，且熟他年濟川手。"]}