{"author": "張擴", "period": "宋", "type": "诗", "title": "詩社近日稍稍復振而顧子美堅壁既久伯初以詩致師請于老僕無語但乞解嚴爾", "paragraphs": ["宣城詩不多，警句憶江練。", "至今一斑在，時許管中見。", "顧後更難窺，機鋒捷于電。", "欲求換骨訣，如仰射空箭。", "近逃滑稽嘲，不著毛穎傳。", "深藏品題手，舉市謝葵扇。", "我知老成人，别得妙方便。", "要留一轉語，凖備奔北殿。", "後生舌如銛，酬答了忘倦。", "不須遠乞兵，唾手當八面。", "小人智謀短，敢倚筋力健。", "請馳班師檄，白罷兩河戰。"]}