{"author": "張擴", "period": "宋", "type": "诗", "title": "大年耆年各賦長篇投名詩社中顧景蕃及伯初子温二姪傳誦喜甚子温有詩因次其韻", "paragraphs": ["諸君總能詩，字字秉忠信。", "聯章輒驚人，我老終不近。", "朝來試披讀，花雨亂巾衽。", "獨慚草元迂，浪說周易凖。", "至今覆瓿謗，文字愧小謹。", "昨觀兩雄篇，詞采溢肝腎。", "高參風雅淳，俯謝邊幅窘。", "誰能報殽役，怒語激先軫。", "吾軍老而怯，望敵倒戈盾。", "會看兩猶子，秋風横鴈陣。"]}