{"author": "李彭", "period": "宋", "type": "诗", "title": "徐叔明校書篆筆奇古復善丹青爲予作漢江暮靄扇材極妙力求鄙句作此以贈", "paragraphs": ["曩時徐騎省，篆古逼秦相。", "後來得仍孫，毫端溟渤壯。", "能回頓挫姿，丹青生意匠。", "餘酣寫便面，萬里烟莽蒼。", "何許捕魚郎，落日蕩雙槳。", "無勞翦吳淞，安用買疊嶂。", "真欲老是間，塵境孰非妄。", "憐君俱入妙，簡遠復清曠。", "定爲造物嗔，覓句聊分謗。"]}