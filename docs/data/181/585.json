{"author": "王安中", "period": "宋", "type": "诗", "title": "達之質衣不售作詩某次韻達之有田在蒲陰日以侵削舊居嘗質人家既還而井亡于是簞瓢益艱故有爭畔改井之嘲", "paragraphs": ["顔癯雖叵堪，幸列聖科四。", "瓢簞顧自給，所樂真細事。", "君窮欲誰依，月旦無高議。", "鄰貪故爭畔，囷收復易匱。", "吏懵輒改井，甖汲亦難致。", "空有能詩聲，度越侯叔起。", "時裁乞米帖，韻綴古風裏。", "嬌憐啼門兒，愠奈曳泥婢。", "喧喧聞發廩，共詬管城子。", "君云姑安之，吾肯屑嘑爾。", "篋中敝袍在，質當今可以。", "櫺窗豕腹生，列肆跨兩市。", "掉頭相閉拒，竟日却携至。", "似云儒酸慳，所得毫髪利。", "寒暑遞回換，錢出幾還此。", "由來刺繡工，不如市門倚。", "以彼居貨心，必求速化理。", "近聞高貲郎，禁與士夫齒。", "蓋防駔儈態，歲久薰蕕似。", "衆富乃良規，力古貧莫恥。"]}