{"author": "王安中", "period": "宋", "type": "诗", "title": "趙聖符權漣水軍使按周立事且去猶聞上乞不赦爲作長句", "paragraphs": ["潁川異日剛彊守，諸吏僵仆姦豪走。", "濟南使君羞怯懦，故破瞷宗三百口。", "官爲聲名計則多，尋常手滑如彼何。", "心知昔人不妄作，隨事砭斫或拊摩。", "河神娶婦理必往，城北殺子吾當訶。", "襄濆趙侯世儒雅，軒昂忽變腸無它。", "奴欺主女積十載，侯以半紙申嚴科。", "人言趙侯廣漢後，宜有擿伏如神手。", "青衫諸掾日蹉跎，衆或屈凌天自佑。", "誰過襄濆刻石傍，告以吾言慰耆舊。", "侯今兒子能文章，母太夫人百歲壽。"]}