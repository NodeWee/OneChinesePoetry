{"author": "張擴", "period": "宋", "type": "诗", "title": "臘前五日立春天氣極暄妍今復雨雹凛凛不休所居梅花方盛開一雨零落殆盡悵然爲賦此詩", "paragraphs": ["東風破殘臘，吹盡五日寒。", "晴光下楊柳，美影鬭鴨欄。", "錦鱗觸輕冰，碎玉已珊珊。", "日夜望鮮榮，發我砌下蘭。", "寒去仍復來，崛强作跳丸。", "爛漫江梅花，孤芳忽飄殘。", "落跗不可綴，香雪空闌干。", "賴有青春心，養此商羮酸。"]}