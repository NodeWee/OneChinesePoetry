{"author": "王安中", "period": "宋", "type": "诗", "title": "張公作高陽醇酎送幕中楊時可作詩詩成亦得酒而瀛渌又將熟楊復垂涎次楊韻", "paragraphs": ["平生顧建康，名下難爲人。", "見其似者喜，敢復聖賢分。", "元侯惟麴蘖，好賜均無貧。", "萍官新荐熟，蓮幕先飲醇。", "坐令染指客，詩語生冤親。", "柑黄松小苦，賦筆久埃塵。", "何時獲瀛渌，更可調陽春。"]}