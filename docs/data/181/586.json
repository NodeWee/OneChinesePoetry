{"author": "王安中", "period": "宋", "type": "诗", "title": "顔夷仲有次韻少無適俗韻詩少逸既和之不可不賦", "paragraphs": ["少無適俗韻，市朝等居山。", "所思魯柳惠，去我今千年。", "官曹不厭卑，危慮忘冰淵。", "身恬道故在，心傲蒙漆園。", "顔丞賞我趣，屢顧塵埃間。", "我久作常語，何得君來前。", "東歸散俄頃，翩若風中煙。", "此意念莫領，搔髪空垂顛。", "出門久無味，不如杜門閑。", "君方篤行李，諒以吾言然。"]}