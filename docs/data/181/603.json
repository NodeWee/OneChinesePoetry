{"author": "王安中", "period": "宋", "type": "诗", "title": "第二子赴河間詩人皆作詩送行讀趙壻辟疆詩爲次韻", "paragraphs": ["家世無人仕苕浙，送汝還爲北城别。", "河間知不去吾遠，汝母猶持離袖掣。", "中年生子今宦游，吾與汝母宜白頭。", "中山西望三舍身，諸老汝近吾何愁。", "宫傅恩憐逮猶子，宫師雁行餘五弟。", "至今鄉閭尚心化，友愛推高一門裏。", "向來寒甚草根蛩，邇來出入軒蓋從。", "富貴不願此身獨，安樂幸與諸老同。", "門户固應多國器，汝往豈爲功名會。", "古文科斗盡五車，娱人翰墨真餘事。", "客程搶笠風卷紗，歸及諸老醉榴花。", "京華新聞勿用說，一時名士詩可誇。"]}