{"author": "張擴", "period": "宋", "type": "诗", "title": "伯初姪謁客道傍叢竹間見梅花盛開村人不知賞嗟惜賦詩因次韻", "paragraphs": ["少年眼似春冰滑，風味最于花曲折。", "衝泥訪客竹邊過，邂逅寒梅照疏節。", "不應誤落野人手，自賦新詩爲昭雪。", "坐憐窮臘太嚴苦，萬木如僵生意絕。", "零丁老枿獨回暖，似借餘波霑涸轍。", "今君把玩不忍去，吹面朔風皴欲裂。", "還家笑我病隤豗，茅屋千窗牆百穴。", "自言親到玉妃館，縞練分行洗紋纈。", "詩成不費鑪錘功，君看錚錚句成鐵。"]}