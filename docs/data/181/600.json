{"author": "王安中", "period": "宋", "type": "诗", "title": "顔夷仲欲赴藍田丞而鄆帥移雍姻家或當避讀夷仲詩爲和第二篇此次退之山石韻者", "paragraphs": ["秋蟲不量翅股微，幾欲唐突鵷鸞飛。", "高梧嘶風食沆瀣，何似死鼠鴟鳶肥。", "顔家事業更清絕，耆舊去眼知音稀。", "賢哉鼻祖井故在，執瓢便足忘君饑。", "一官晚悔登龍斷，經歲不出關荆扉。", "藍田之山石韞玉，白虹千丈晴霏霏。", "退之壁誌見彷彿，二松閲世應百圍。", "丞聾未換渠莫惡，郴江仙伯容摳衣。", "側聞親嫌又齟齬，漫恐髀肉摩鞍鞿。", "戲人造物亦薄相，咄咄此士將安歸。"]}