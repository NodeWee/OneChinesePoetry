{"author": "張擴", "period": "宋", "type": "诗", "title": "建炎辛亥八月二十六日夜夢艤舟江岸與梅和勝論詩梅出古詩示予極壯麗復爲予作湯餅方就席視梅手中器已十裂湯餅淋漓覺而悵然作此篇", "paragraphs": ["青燈吐吞幃幔間，竹風吹衾夢初圓。", "故人頸血化秋碧，詩語尚作春花妍。", "平生酒炙飽澆潑，湯餅那用相周旋。", "即今彊敵要電掃，四海銜憤聲徹天。", "乞靈上帝真易耳，底事未忘章句傳。"]}