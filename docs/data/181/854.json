{"author": "張擴", "period": "宋", "type": "诗", "title": "曾徽言學士求賦所蓄端硯曾嘗避亂海陵家貲盡没于賊獨攜此硯脫去", "paragraphs": ["君家文房珍，尤者一二數。", "端溪從誰得，不記歲月古。", "中窪隱天成，外削餘靁斧。", "色羞龍尾乾，質陋雀臺窳。", "平生依石丈，什襲費調護。", "向來萑葦中，險作百碎補。", "脱身間道還，神物遠侵侮。", "他年沉香亭，奉詔翻樂府。", "周旋妃子手，借潤毛與楮。"]}