{"author": "張擴", "period": "宋", "type": "诗", "title": "子温作驅瘡詩伯初與顧景蕃皆屬和蕃以謂不當止酒初以謂宜鍊元氣予亦戲次其韻", "paragraphs": ["小兒私化權，令行錯窮冬。", "淫瘍薄皴膚，欲戰壘塊胸。", "道人寖不平，怒髪忽上衝。", "饞夫猶收痂，義士唯吮癰。", "快無仙爪爬，濫有苦劑攻。", "坐令費譏訶，沾汗文字中。", "虎頭筆有神，衆妖避其鋒。", "似聞以意醫，請用三杯通。", "阿兄言更深，細述葆鍊功。", "二說俱可人，而子將何從。", "酒醇儻消憂，氣厚定保躬。", "自然四體胖，那復百病凶。", "吾聞柳州語，禍物人猶蟲。", "旻蒼厭呻呼，疴癢應汝容。", "疾去會有時，未爲吾道窮。", "汝自多識者，吾言猶匆匆。"]}