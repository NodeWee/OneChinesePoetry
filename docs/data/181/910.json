{"author": "張擴", "period": "宋", "type": "诗", "title": "顧景蕃訪大年姪昆仲留宿細柳軒夜論詩律輒及老朽大年作長篇調景蕃末章見稱過實且欲盡借拙詩因次其韻爲謝", "paragraphs": ["平生不依南路徐，斗升寄活真魚濡。", "了知浮名誰得喪，定自有數相乘除。", "朅來雲卧澗壑底，槁項不減霜松臞。", "里中能詩二三友，安步過我無庸車。", "要須文字賞雌霓，未暇詼謔翻娵隅。", "談天坐聽落鐻屑，蹇步那敢争先驅。", "顧侯風味更嚴苦，家貧闕辦三韭菹。", "龜腸撐突五千卷，底用會稡箋蟲魚。", "文如楚賓醉後藁，下筆應得銀盆斟。", "近聞晝犯細柳壁，酒闌罷歌却驪駒。", "未妨仲子工料理，珠緋餞歸懷不虚。", "想當展緘疾讀時，新飈策策驚籧篨。", "主人韻高絕少可，客亦未易折簡呼。", "末章字字關老朽，愛我如愛屋上烏。", "吾家兄弟俱人傑，飽聞石氏多珊瑚。", "莫云癡叔良不癡，久諱筆硯陪樵蘇。", "諸郎胸中氣吐霧，咳唾自可回春枯。", "少年得譽似勮勃，他日不愧先楊盧。", "儻見惡詩幸掩覆，人所罵譏鬼揶揄。"]}