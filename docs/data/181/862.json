{"author": "張擴", "period": "宋", "type": "诗", "title": "與客手談坐久廢食瘧子忽作病退家人相勸從此却枰因爲數語以自解甚似劉伯倫斷酒文也昔孟嘉嗜酒或曰酒有何好而卿嗜之嘉曰公未得酒中趣爾予於弈棋亦云", "paragraphs": ["棋亦有何好，味如酒中天。", "勝處要自知，豈爲醒者傳。", "吾身等芭蕉，幻質非真堅。", "儻無輕舉訣，未免憂患纒。", "願從爛柯叟，時作坐隱仙。", "人生幾兩屐，不愧阮孚賢。"]}