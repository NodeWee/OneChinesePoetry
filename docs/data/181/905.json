{"author": "張擴", "period": "宋", "type": "诗", "title": "子温用前韻催彦紳賞牡丹未及開罇請再作詩促之", "paragraphs": ["後園冠蓋如雲委，坐客其誰數程李。", "吾家小謝自風流，薄羅新染香囊紫。", "老翁看花心已疲，數負十分金屈巵。", "君今年妙言語便，愛酒惜花諸事宜。", "春光不爲主人計，行色匆匆暫如寄。", "欲借珠璣一再酬，恐君泣盡鮫人淚。"]}