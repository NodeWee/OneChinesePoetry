{"author": "張擴", "period": "宋", "type": "诗", "title": "子温縣丞姪長篇見贈并攜少卿伯父梅堂所賦絕句相示翰墨宛然嘆息久之因次其韻", "paragraphs": ["平生張洪州，豪氣壓羣士。", "唾視狗鼠輩，紛紛何足數。", "晚登文石陛，劍服峨櫑具。", "高論忍違時，所愧罔君父。", "至今家集中，秩秩有倫次。", "流傳到諸孫，誰復步亦步。", "此翁日已遠，疇昔旦暮遇。", "何温少也爽，芝蘭秀而紫。", "狀貌類洪州，談笑了萬事。", "筆端見微鋩，妙解如削鐻。", "精剛金百鍊，該貫龜五聚。", "俗學不足詆，紛綸或殊趣。", "斯文懸諸天，字字有分付。", "詖詞頗亂真，蕪纇少刪去。", "吾子壯且勇，政在戒逸豫。", "昨者忽過門，短袖出長句。", "軒然禰正平，坐誦鸚鵡賦。", "洞庭莽空闊，終日奏咸濩。", "初非郭林宗，豈識黄叔度。", "但驚錦囊文，及此春秋富。", "未能賞雌霓，且復說奇字。", "吾年過半百，世事亦何慕。", "杖屨相扶攜，筋骸日僵仆。", "猶於五字中，彫刻歎冰柱。", "習氣未易掃，貪味如桂蠹。", "肯借梅堂篇，風流憶張緒。", "珍藏幾何時，應有神物護。", "今晨偶開展，英彩照江阜。", "後生要着鞭，探討及微處。", "遺予真過矣，娟潔忌沾汙。", "清夢渺春草，俚談羞杕杜。", "慎勿索其餘，恐君癡叔似。"]}