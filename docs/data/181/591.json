{"author": "王安中", "period": "宋", "type": "诗", "title": "長句送以道既辱和答而夏傳聖詩亦用此韻以道復和一篇篇末頗及少逸與不肖因再賦此傳聖姻家書問必數或可達以道", "paragraphs": ["癯儒緩趨走，不堪備游徼。", "古心乏嫵媚，亦莫齒優笑。", "十年營負郭，畢願了租調。", "詩書祝兒輩，風味久必肖。", "文窮覓退之，錢癖減和嶠。", "此計墮渺茫，浪出豈炫燿。", "官供取無耻，幾不類椎剽。", "退食獨委蛇，顧欲輩周召。", "誰論玄尚白，端覺壯非少。", "緬懷千載人，有道混屠釣。", "風雲隨闊步，功業付長嘯。", "事成有辭爵，緣斷或遺照。", "飛潛無必同，出處信俱妙。", "肯以牛衣泣，求因狗監召。", "竟知貂尾短，何益鳶肩峭。", "士初如大刀，天高看拔鞘。", "提携龍雀環，膽破勒與曜。", "斷蛟剸犀兕，左右隨所詔。", "用舍要有時，遽欲帝閽叫。", "沾襟豈終悔，失馬勿前弔。", "龜寜行曳泥，犧怯牽荐廟。", "但逃明火灼，詎厭短芻噍。", "固窮而山立，吾儕當勉劭。", "無禍福莫長，安用綠章醮。", "我今百念灰，內熱息心燒。", "來親晁氏賢，不住頭忽掉。", "淋淫雨十日，坐恐行嚢漂。", "新篇寄鄴城，鐘磬逼耳竅。", "舂撞到彭夏，餘子敢輕譙。", "是公天機深，世故成錯料。", "良醫百遇毒，彼已病俱療。", "淵明寓託遠，捉扇贊荷蓧。", "吾將急捕逐，八表寫長眺。", "遲暮儻同歸，升斗何足要。"]}