{"author": "張擴", "period": "宋", "type": "诗", "title": "元齡招飲未果赴復以詩見促輒次其韻并呈景蕃", "paragraphs": ["主人劇風味，玉壺涵春冰。", "惡客費招呼，詩來委弓旌。", "兩季復可人，名應處士星。", "請從狗竇窺，敢辱蒲輪迎。", "我昨占食指，似當嘗黿羮。", "平日口腹累，老窮尚蠅營。", "百花曉無跡，良辰况難并。", "虎頭政病酒，渇肺憐江清。", "未知幾百盞，澆腸訶靁鳴。", "歸時戒被肘，會見金盆傾。"]}