{"author": "王十朋", "period": "宋", "type": "诗", "title": "游開先寺觀香爐瀑布諸峯讀李蘇二仙詩知廬阜之勝在是記以十韵", "paragraphs": ["廬山何處好，勝地有開先。", "瀑水漱寒玉，香爐生紫烟。", "紫霄長近日，黄石不知年。", "雁蕩靈湫合，酆城寶劍連。", "龜行似朝斗，鶴唳欲沖天。", "馬尾只自洗，牛頭奚用穿。", "雄詞惟太白，妙句更蘇仙。", "寺占星流處，橋飛月出邊。", "碑方閲華藏，夢已到栖賢。", "明日游三峽，歸心定决然。"]}