{"author": "王十朋", "period": "宋", "type": "诗", "title": "夜宿下沙步有小浦藏舟于口懼有風也是夜浪忽作聲如潮舟爲之撼如是者三舟人驚懼初謂有風起視則天籟不號星月皎然篙工云江中畏炮炙鄰舟有煎油者岸圮而浪生曉視之果有圮處或云黿鼉之屬因記之", "paragraphs": ["疑向錢塘宿，潮頭夜半聲。", "油煎江岸圮，舟撼夢魂驚。", "浪自黿鼉吐，風從蘆葦生。", "江神不遷怒，頃刻爲吾平。"]}