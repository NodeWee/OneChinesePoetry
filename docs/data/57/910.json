{"author": "王十朋", "period": "宋", "type": "诗", "title": "勞農峴山乘興游何山同行宋子飛沈虞卿霍從周范文質", "paragraphs": ["去秋遊道場，俯瞰何山路。", "林泉雖在眼，未暇飛杖屨。", "塵埃汩城市，遥望隔烟霧。", "春光忽已半，播穀催農務。", "欲作卞山行，偶逢風伯怒。", "肩輿出城南，乘興訪幽趣。", "山藏佛屋深，迹躡陳朝故。", "老松不記年，脩竹莫知數。", "鳥鳴說法池，花落在禪處。", "書空何公堂，木拱安定墓。", "青山看未足，回首日已暮。", "小溪何處是，歸誦蘇仙句。"]}