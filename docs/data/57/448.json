{"author": "王十朋", "period": "宋", "type": "诗", "title": "巴東之西近江有夫子洞亦曰聖洞巫山縣有孔子泉說者謂旱而祈則應泉旁之民雖童子皆能書夫子胡爲洞於此且有泉耶詩以辨之", "paragraphs": ["夫子道不行，嘗欲居九夷。", "乘桴浮於海，從者其爲誰。", "歷聘嘗之荆，豈亦游坤維。", "有洞巴峽間，人言幽更奇。", "雲深不可見，奧處那容窺。", "聖人肯巢仙，茲名良可疑。", "吾道其非耶，聊將友鹿麋。", "巫山亦有泉，可飲仍可祈。", "泉旁都幾家，聰慧多奇兒。", "父兄儻知教，聖門皆可歸。", "我來不及飲，清興隨泉飛。", "寧比盜與貪，聞名使人嗤。", "禹穴會稽陰，堯山番江湄。", "流傳雖失真，未敢以爲非。", "魯人輕東家，秦人燔書詩。", "茲俗聖夫子，吾何敢夷之。"]}