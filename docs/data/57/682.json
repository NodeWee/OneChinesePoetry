{"author": "王十朋", "period": "宋", "type": "诗", "title": "甘露堂前有杏花一株在脩竹之外殊有風味用昌黎韵", "paragraphs": ["桃李未吐梅英空，杏花嫣然作小紅。", "孤城絕塞也不惡，一株綽有仙家風。", "高枝半出脩竹外，醉臉略與江梅同。", "夔州花木不多有，封殖嘉樹知誰功。", "春光忽到刺史宅，天氣正在中和中。", "不同浪蘂落瘴霧，自有甘露滋芳叢。", "我來歲律驚兩換，歸興遥指吳江楓。", "曲江往事何足夢，願爲老圃安吾窮。", "明年花開我何處，小園數畆簫臺東。", "蒼蒼烟雨記巫峽，酣酣詩句吟梅翁。"]}