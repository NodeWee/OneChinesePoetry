{"author": "王十朋", "period": "宋", "type": "诗", "title": "亡姊之葬在九月而不得其日十五日讀坡詩至英公燎須事不覺悲涕是日辛酉得非葬日邪詩以寓哀", "paragraphs": ["先人六兒女，姊長孝且慈。", "德淑命不淑，哀哉止於斯。", "莫年失愛子，哭泣鬢成絲。", "年纔五十七，一病不可醫。", "姊死我在傍，姊葬吾不知。", "初聞卜九月，不得日與時。", "丐祠既不遂，臨穴竟無期。", "日月爲我昏，風雨爲我悲。", "宦游何所得，抱恨渺無涯。", "尚餘英公須，未作子厚碑。", "便當回雁蕩，那忍過秭歸。"]}