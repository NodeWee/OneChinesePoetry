{"author": "王十朋", "period": "宋", "type": "诗", "title": "館中三月晦日聞鶑胡邦衡有詩用東坡酴醾韻有君側無讒人發口不須婉句某次韻", "paragraphs": ["久傷伐木廢，每嘆吾生晚。", "黄鳥從何來，喬林綠垂幰。", "忽作相呼聲，朋來無近遠。", "高翥凌雲烟，斜飛集池苑。", "中有幽谷姿，遲遲下遥巘。", "羣音巧相和，出語獨不婉。", "啞啞如老烏，聞者弓欲挽。", "知心有杜鵑，勸爾故園返。"]}