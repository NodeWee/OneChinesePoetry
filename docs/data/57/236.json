{"author": "王十朋", "period": "宋", "type": "诗", "title": "予向年少不自量因讀韓詩輒和數篇未嘗敢出以示人蓋二十年矣近因嘉叟見之不能自掩且贈以長篇蒙景盧繼和用韻以謝", "paragraphs": ["少小思尚奇，薰風琴欲和。", "規模與時背，場屋屢摧挫。", "大道窺五原，高論讀二過。", "神游京城南，思渺蒸水左。", "竹看金影碎，菊擷霜風破。", "論文摩巨刃，薦士躬彊笴。", "蕭蘭發秋懷，木雁吟齒墮。", "飛飛雙鳥鳴，不數鸝兩箇。", "幽幽十琴操，可僕蘭臺些。", "光餘萬丈長，照我一牀卧。", "未終三百篇，正坐短檠課。", "不敢示友朋，懼遭泥滓唾。", "文章吉太守，臭味夙相荷。", "索我舊詩案，贈以千金貨。", "郡齋哦好句，艷艷月照坐。", "端如陳琳檄，快讀痊轗軻。", "濫把江湖麾，謬聲慚日播。", "祈寒兼苦雨，怨嗟吾豈奈。", "竊效衡山禱，因思鑑湖賀。", "鵬鷃各逍遥，溟蓬無巨麽。"]}