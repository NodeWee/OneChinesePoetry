{"author": "王十朋", "period": "宋", "type": "诗", "title": "金華先生有奇石名碧遠携來自蜀陳洪州以詩覓之金華輟所嗜以贈亦一段奇事也予家雁蕩群峯錯峙皆几案間物因和二公詩頗起鄉思寓意斷章", "paragraphs": ["二公心古貌清癯，趣在林泉世味疏。", "寸碧來從錦江遠，九疑分向錫山居。", "山中丘壑奴金谷，筆下波瀾陋石渠。", "我有千峯藏雁蕩，擎天一柱插空虛。"]}