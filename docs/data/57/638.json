{"author": "王十朋", "period": "宋", "type": "诗", "title": "趙若拙卓爾不群佳公子也痛親不見名堂曰思諸公爭賦之不鄙予亦以詩命予謂若拙不止乎思也且能顯之作思堂詩", "paragraphs": ["天下人子皆思親，思而顯之能幾人。", "入堂省親親不見，長向羹牆見親面。", "身苟不立名不揚，九原何由發幽光。", "金枝挺挺賢公子，風樹興悲思不已。", "口誦孝經第一篇，立身行道期心傳。", "直諒多聞古三益，標準宗支名籍籍。", "前日召還胡不留，一麾出守西南州。", "官職人心所同欲，孝子思親恐親辱。", "不獨思親能顯親，孔門曾子君前身。", "我愧思親未能顯，詩作思堂涕徒泫。"]}