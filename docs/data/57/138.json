{"author": "王十朋", "period": "宋", "type": "诗", "title": "家食遇歉有飯不足之憂妻孥相勉以固窮因錄其語", "paragraphs": ["淵明事高尚，瓶中缺儲粟。", "魯公凜名節，乞米給饘粥。", "廣文富才名，官冷飯不足。", "少陵老風騷，橡栗拾山谷。", "嗟予何爲者，處世真碌碌。", "謀生一何拙，甔石無儲蓄。", "三年兩去國，囊橐罄水陸。", "還家索租苗，不了臘與伏。", "前秋遭颶風，摧折數間屋。", "今年丁大侵破甑塵可掬。", "絕糧瘦百指，告糴走群僕。", "鄉鄰苟不捄，定恐填溝瀆。", "家藏千卷書，父子忍饑讀。", "一字不堪煮，何以充我腹。", "細君笑謂我，子命難食肉。", "去歲官臺省，僥倖食君祿。", "有口不三緘，月奏知幾牘。", "聖主倘不容，寧免遠竄逐。", "歸來固已幸，富貴非爾福。", "東皋二頃田，得雨尚可穀。", "子耕我當耘，固窮待秋熟。"]}