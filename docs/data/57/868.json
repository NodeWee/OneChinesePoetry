{"author": "王十朋", "period": "宋", "type": "诗", "title": "六客堂", "paragraphs": ["水晶宮中刺史宅，月□□堂遊六客。", "中有一客爲主人，萬卷詩書李公擇。", "元□□揮玉堂手，令舉聲蜚制科策。", "五勸使君古遺直，三□郎官老詞伯。", "眉山有客何等人，退之少陵李太白。", "直道高才時不容，天遣數子爲遊從。", "吳興清絕山水國，五百年過人中龍。", "健峭銀鈎逼顔魯，點化湖山出奇語。", "高壓白蘋洲上詩，更肯區區談小杜。", "端如竹溪逢謫仙，並遊逸士名俱傳。", "飄飄乘風鼓長翮，兩兩照坐成臺躔。", "苕霅交流卞山碧，一代名賢已陳迹。", "我後百年登此堂，咀嚼姓名牙頰香。", "坐上何曾欠佳客，蘇仙一去難再得。"]}