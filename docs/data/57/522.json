{"author": "王十朋", "period": "宋", "type": "诗", "title": "餘干翁簿以予去饒之日郡人斷橋見留畫圖賦詩見寄因次其韵", "paragraphs": ["我慕鄭子真，躬耕老巖谷。", "不慕蘇季子，腰金詫宗族。", "失脚落塵網，回頭念幽獨。", "向來鴛鷺行，進退慚碌碌。", "把麾鄱君國，飲水清灣曲。", "緬懷九賢人，痛閔千里俗。", "奉揚乏仁風，黎庶因炎燠。", "疇能政有成，敢望諾無宿。", "厚顔叨祿廩，汗背擁旌纛。", "命下忽夔門，諸公孰推轂。", "水陸三千里，湖重嶺仍複。", "至喜謁文忠，秭歸懷李矗。", "鄱人憐老守，去類楚臣逐。", "出門橋已斷，擁道頞爭蹙。", "初無龔黄政，濫繼秦侯躅。", "仇香舊同僚，別寄兩竿牘。", "賦詩仍畫圖，開卷宛在目。", "清音滿干越，餘韵到巴蜀。", "我有二頃田，荒蕪雁山腹。", "願畫歸去來，芒鞋事耕育。"]}