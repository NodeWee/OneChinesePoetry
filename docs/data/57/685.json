{"author": "王十朋", "period": "宋", "type": "诗", "title": "哭純老", "paragraphs": ["忽得潛澗書，驚聞壽山死。", "開書未終讀，老淚灑盈紙。", "壽山僧中傑，蕭灑如晉人。", "識高行孤潔，匈無一點塵。", "少年走江湖，叢林參大士。", "莫年住甌閩，道價高遠邇。", "桑下不留戀，急流猛抽身。", "我欲掛衣冠，歸歟遠公親。", "遽聞新塔成，已葬堅固子。", "無由訪圓澤，空對瞿唐水。"]}