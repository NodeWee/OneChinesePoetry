{"author": "王十朋", "period": "宋", "type": "诗", "title": "詩史堂荔枝晚熟而佳預約同官共賞偶成參差摘實分餉因誦廬陵先生詩云人生此事尚難必况欲功名書鼎彝復用前韻以歌之", "paragraphs": ["詩史堂前荔支晚尤美，高壓瀘戎與妃子。", "姓名猶未聞峽中，風味惟應自皮裏。", "試將遠况江瑶柱，正似騷人擬良史。", "我來嘆息頤屢支，殊方爭獻惟恐遲。", "汝今已晚何用好，不是少陵誰眼之。", "貴妃游魂遭血污，玉坐悲懷何以訴。", "惟有雲安再拜人，悶解夔州兩絕句。", "遺像空存食不血，滿目烟霞明自滅。", "何人種此星幾終，一樹團團味奇絕。", "君不見南賓木蓮有華何足圖，樂夫過慮重看無。", "又不見洛陽牡丹妖艷何必譜，六一區區記風土。", "天生此果更此株，夏日之時見子餘。", "晝疑炎方張火傘，夕訝庭樹栖赤烏。", "雙頭瑩若玉一瑴，細骨輕於錢五銖。", "陳江閥閲如崔盧，茲産於閩必爭驅。", "甜無中邊大勝蜜，醖釀不假蜂爲奴。", "永安宮西郡堂後，折簡呼賓老太守。", "時方炎熱會苦稀，事好乖違意徒厚。", "手摘高枝贈丹實，歌和前篇搔白首。", "嗟一餉之樂兮，天亦慳於老朽。"]}