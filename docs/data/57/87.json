{"author": "王十朋", "period": "宋", "type": "诗", "title": "予還自武林葺先人弊廬浄掃一室晨起焚香讀書於其間興至賦詩客來飲酒啜茶或弈棋爲戲藏書數百卷手自暴之有小園時策杖以游，時遇秋旱驅家僮浚井汲水澆花良天佳月與兄弟鄰里把酒盃同賞過重九方見菊以泛觴有足樂者每覽鏡見蒼顔白髮亦聊自歎也作小詩十五首 焚香", "paragraphs": ["掃地眼塵凈，焚香心境清。", "案頭時一炷，邪慮不應生。"]}