{"author": "王十朋", "period": "宋", "type": "诗", "title": "夔州祀社稷于州之西五里地不盈畝壇宇庳陋垣牆頹圮非所以崇明祀也買地易路築屋增壇命同僚董其事不踰月告成二月戊子祀事既畢詩以記之", "paragraphs": ["天下通祀惟社稷，次則曰雨曰雷風。", "勾龍與棄配土穀，是皆於民有大功。", "古夔子國今會府，其於明祀可不崇。", "西郊壇宇何太陋，我忝守土責在躬。", "廣而新之繄誰力，蓮幕花縣謀僉同。", "築垣旁近丹荔圃，闢路下壓黄冠宮。", "地有松柏兼可植，時和黍稌行將豐。", "夔門社稷宋社稷，願與天地同無窮。"]}