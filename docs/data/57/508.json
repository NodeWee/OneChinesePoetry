{"author": "王十朋", "period": "宋", "type": "诗", "title": "夜與韶美飲酒瑞白堂秉燭觀跳珠，分韵得跳字", "paragraphs": ["五月峽中天氣歊，竹筩引水那能澆。", "江濆龍老卧未起，崖石不枯珠自跳。", "草草杯盤對君酌，燈前疑是簷花落。", "毫端寫出萬斛珠，共向炎天作氷雹。", "妃子名園荔子丹，絳囊初摘堆金盤。", "細擘輕紅唱君曲，咀嚼水晶牙頰寒。", "老翁真箇如年少，激水成珠堪一笑。", "劉侯自有胸中珠，不止照人兼自照。"]}