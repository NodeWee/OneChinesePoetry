{"author": "王十朋", "period": "宋", "type": "诗", "title": "郡齋舊有假山暇日命工葺之取石之嵌者繂置山頂汲水筩竹引而激之自頂而下有懸崖飛瀑之狀予既以蕭洒名齋因鎸二字于石戲成古風", "paragraphs": ["山從何來石無根，水從何來山無源。", "忽然幻出如自然，群峯崒嵂聲潺湲。", "石工貌愚性機巧，兩手頃刻成陶甄。", "坐移野景到城郭，解使平地生林泉。", "香爐瀑布名天下，雁蕩龍湫更蕭洒。", "名山不見典刑存，得趣何須論真假。", "君不見晉公元勳兼盛德，綠野堂前羅澗石。", "又不見行行正直韓退之，汲井埋盆成小池。", "二公匈中有佳致，澗石盆池聊自戲。", "世間萬事皆戲耳，何止茲山與茲水。"]}