{"author": "王十朋", "period": "宋", "type": "诗", "title": "不欺室三字參政張公書也筆力勁健如端人正士儼然人望而敬之因成古詩八韻", "paragraphs": ["雲山老人國大老，歷代遺編飫探討。", "餘事游神翰墨間，乘興濡毫快揮掃。", "嚴霜烈日如魯公，抉石奔泉陋徐浩。", "國朝君謨書第一，大字劣於行與草。", "雲山心畫無不長，筆力縱時書更好。", "我來求字蓋求人，不爲有官緣有道。", "紫巖之銘雲山筆，不欺室中雙至寶。", "玉簫峯下梅花溪，願學雲山歸去早。"]}