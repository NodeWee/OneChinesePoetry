{"author": "王十朋", "period": "宋", "type": "诗", "title": "州縣有戒石飭官吏某至夔之初□□□□□詩以自警云", "paragraphs": ["爾俸爾祿民膏脂，下民易虐天難欺。", "聖訓昭昭日月垂，刻石于庭勵官師。", "臣庭堅字尤瓌奇，光堯宸翰增光輝。", "坤維門戶州名夔，庭前戒石□□□。", "筆畫微茫觀者疑，太歲在酉嘉平時。", "吉日丁亥刑□□，命工舉石少高之。", "一新欄檻嚴謢持，銀鈎照眼光陸離。", "天威咫尺顔不違，虐民之事焉可爲。", "勿謂蒼蒼不吾知，與爾同僚共孜孜。"]}