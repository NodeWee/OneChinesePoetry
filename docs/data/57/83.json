{"author": "王十朋", "period": "宋", "type": "诗", "title": "得張大猷尚書書云比每進對屢以待御爲言而邦衡舍人言尤數切云云某爲群邪所疾獨見知二公因讀邦衡和和樂樓詩復用前韻", "paragraphs": ["一月霜臺屢犯顔，未回天聽已身閒。", "愛君憂國寸心赤，感物傷時雙鬢班。", "文舉才踈意徒廣，子雲思苦語尤艱。", "尚書左史雖知我，超海應難挾太山。"]}