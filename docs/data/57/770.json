{"author": "王十朋", "period": "宋", "type": "诗", "title": "維舟岳陽之西岸徐師汊風作不敢行再留一宿用韓昌黎洞庭阻風韻示同行朱仲文張子是", "paragraphs": ["月行南箕口，簸揚不肯休。", "我至洞庭側，狂瀾阻行舟。", "東望岳陽城，一葦宿可投。", "吾欲破巨浪，試呼舟子謀。", "舟子笑謂我，官豈乘浮丘。", "同行一二官，好勇豈仲由。", "君子不行險，少遲勿煩啾。", "明朝風自定，鼓枻無憂愁。", "汗顔答舟子，汝語非謬悠。", "書以示同人，欲速不可求。"]}