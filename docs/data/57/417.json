{"author": "王十朋", "period": "宋", "type": "诗", "title": "予自鄂渚登舟近兩旬得順風纔二日耳高牙遇風雨留兩日既而得順風過八疊江流迂曲疾徐相半二十六日風駛甚方快之謂公安可一日到也明日如故江與風背浪洶涌停舟不行復用前韵", "paragraphs": ["我欲效元子，漫浪居退谷。", "不效楚大夫，醒清葬魚腹。", "前非戀高牙，今豈嗜湖目。", "兩旬非不遲，一日靡容速。", "直爲退之規，寧覬塞翁福。", "未易論乘除，不須生怨讟。", "江水照吾心，宜將正辭祝。"]}