{"author": "王十朋", "period": "宋", "type": "诗", "title": "丙戌冬十月閻惠夫梁子紹得郡還蜀聯舟過夔訪予於郡齋修同年之好也因觀太上皇帝親擢御札及館閣題名感嘆良久輒成惡詩一章以紀陳迹且志吾儕會合之異", "paragraphs": ["光堯親擢賜巍科，穅秕居前有媿多。", "書向蓬山俱點勘，詩從天竺共吟哦。", "十年尊酒喜身健，五馬人生驚鬢皤。", "握手夔門話疇昔，君恩未報欲如何。"]}