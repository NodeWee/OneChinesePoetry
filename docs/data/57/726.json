{"author": "王十朋", "period": "宋", "type": "诗", "title": "制勝樓有元豐間太守王延禧及計臺郡僚過客唱和詩大書於版歲久字漫命筆吏再書之記以數語", "paragraphs": ["周室禾黍過者傷，漢宮威儀見之喜。", "神州久沒餘楚蜀，太平聲詩存有幾。", "制勝樓頭詩數版，仍是元豐舊臣子。", "體格猶存前輩風，氣象如樓頗奇偉。", "人雖不見典刑在，事尚能言文獻是。", "歲月侵尋自漫滅，愛禮存羊那忍毀。", "百年陳迹一旦新，不問升沉與工鄙。", "一洗向來官職眼，獨刊無盡張居士。"]}