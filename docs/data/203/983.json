{"author": "郭祥正", "period": "宋", "type": "诗", "title": "酬耿天隲見寄", "paragraphs": ["我思昔人言，處世猶大夢。", "塵編堆牀頭，撫事聊一誦。", "興衰繫時運，賈誼爾何慟。", "又思東方朔，爲鼠知不用。", "誰憐胯下兒，能領百萬衆。", "勢去競詆排，功成乃歌頌。", "人情豈相遠，此理古今共。", "桓桓耿夫子，策射金榜中。", "老彼澗底松，未作明堂棟。", "暫來令句曲，尋仙造深洞。", "摩挲瑶琪花，借問誰所種。", "開落既忘年，一奏熏風弄。", "詩言此歸隱，不戀五斗俸。", "何時定掛冠，我願爲僕從。"]}