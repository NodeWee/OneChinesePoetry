{"author": "郭祥正", "period": "宋", "type": "诗", "title": "泛江", "paragraphs": ["士有以處兮，無畝以耕。", "眷餘緒之尚抽兮，慨慈親以遲榮。", "徐虚縮瑟以內習兮，予實愧乎先民之心。", "惚怳惻愴其不得已兮，被命于九江之潯。", "戴皇天之休兮，廩足以飽。", "度白日之難兮，誰察予情。", "汹汹兮北風，怒浪兮滔天。", "撫慈膝兮出門，淚漣洏兮就船。", "事將有責兮，死豈予之所畏。", "蓋忠未足以盡報兮，孝未克以自信。", "惟行止之坎坎兮，適簡罪以冀生。", "度白日之難兮，誰察予情。", "蛟囓齒兮岸摧，蜃矯首兮渡分。", "妖鱗怪鬛曾莫識其名兮，怒谺牙以相矚。", "數將傾而還復兮，予委命乎上靈。", "幸生全而就泊兮，夜風止而月吐。", "曠上下之澄澈兮，適縱觀乎琉璃之府。", "北斗揚光兮，百怪潛伏。", "岸芷露翠兮，汀蘭放芬。", "起予思之無窮兮，既跼影以自慰，又苦辭以招魂。", "辭曰：始凶終吉，魂兮歸來，奚往而失。"]}