{"author": "郭祥正", "period": "宋", "type": "诗", "title": "舟次新林先寄府尹安中尚書用李白寄楊江寧韻二首  其二", "paragraphs": ["休居尚蒙祿，願赴興龍期。", "况此孱病姿，感公久嘘吹。", "相望止百里，株坐徒傾思。", "呼僮刷鶴羽，駕言别清池。", "往將投新林，新林有高枝。", "仰聽鸞鳳音，軋軋如抽絲。", "窮陰欲雪天，燕雀無聲時。", "接物伸妙理，運心廣真悲。", "如何持一盃，要我百篇詩。"]}