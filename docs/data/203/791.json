{"author": "郭祥正", "period": "宋", "type": "诗", "title": "中書舍人陳公元輿以詩送吾兒鼎赴尉慎邑卒章見及遂次原韻和答", "paragraphs": ["嚼君老句勝牛乳，又如旱稼濛甘雨。", "龍眠一别魚雁稀，幾度看雲與雲語。", "鳳池搖筆贊帝齡，珠璣灑落黄金城。", "鼻端去堊鬼膽破，霹靂轟車風雨驚。", "事君以道非難事，不羡昔人囊有智。", "柏梁屹屹漢庭材，寶鼎顒顒周廟器。", "我在江湖寄此身，碧蘆青荇遠黄塵。", "感君問我尚安否，病樹前頭萬木春。", "强汎月船追李白，無人愛客似田文。"]}