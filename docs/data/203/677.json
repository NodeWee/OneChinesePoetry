{"author": "郭祥正", "period": "宋", "type": "诗", "title": "後雲居行寄和禪師", "paragraphs": ["我所思兮，歐山之巓。", "白石蒼木蔽窺而隔世兮，路通乎兜率之天。", "層樓複閣，觸峙絢爛。", "往即造兮，雲渤興而澶漫。", "徙倚恍惚，若奪吾魄兮，聊枚睫以盤桓。", "徐風生而霧散，卷綃縠于林端。", "洎天清而日上兮，瀑峻飛而潺湲。", "畜而爲潭，泄而爲澗。", "運之以車兮，盈乎大田。", "然復度石橋，登重門。", "睹篆玉之榜，謁金仙之尊。", "徒衆五百，厖眉皓首。", "形儀靜而不雜兮，語言要而不煩。", "齊興止以鐘鼓兮，善後先而靡難。", "舉正眼而諦瞬兮，了無一法之可觀。", "寂兮樂兮，妙復妙兮，其惟真如之禪。", "我請棄冠釋带以投依兮，師則指乎未契之緣。", "于是曳屣却步，循磴道而復返兮，歲眇眇而屢殘。", "觸網羅以系累兮，方傷羽而戢翰。", "悵昨游而欲再兮，庶已創而復完。", "亂曰：疇將歸兮，卧龍之室。", "依人道師，成佛而出。"]}