{"author": "郭祥正", "period": "宋", "type": "诗", "title": "古思歸引", "paragraphs": ["昔人思歸兮，宅林藪之邃深。", "阻長隄而臨清渠兮，芬翳翳以交陰。", "有觀閣池沼兮，通泉溜而附嶔崟。", "蹇美羽之翔集兮，嘉魚樂而浮沉。", "時則命宴于芳晨兮，連親戚與佳賓。", "執樂而侍兮，列秦趙之艷人。", "管弦奏兮，歌悠揚而絕塵。", "漿蘭桂兮，羞肴珍。", "左琴右書兮，助爲娛而養真。", "又期于不朽兮，志慠然而陵雲。", "孰能婆娑于九列兮，顧牽羈于繁文。", "曲有弦而無辭兮，述予懷以自信。", "歌曰：日轂馳兮老將至，鑠外紛兮中系累。", "歸去來兮予之思，放吾形兮聊逍遙以卒歲。"]}