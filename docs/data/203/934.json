{"author": "郭祥正", "period": "宋", "type": "诗", "title": "李公擇學士出示胡九齡歸牧圖", "paragraphs": ["橫披五尺素，中有萬疊山。", "山卜千丈溪，怳疑瀉潺潺。", "西風偃古木，慘淡秋色頑。", "蓼紅菱荇碧，缺岸如破環。", "小舟半閣沙，茅屋深無關。", "三牛行嚙草，一犢隨母還。", "牧兒掣牛鼻，望家喜生顔。", "欲知田家樂，此趣何由攀。", "而況畫手妙，意思能餘閑。", "遠出物象外，不在粉墨間。", "臨之發孤興，飄忽辭塵寰。"]}