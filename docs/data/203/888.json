{"author": "郭祥正", "period": "宋", "type": "诗", "title": "舟次新林先寄府尹安中尚書用李白寄楊江寧韻二首  其一", "paragraphs": ["金陵龍虎國，况與王謝期。", "掛帆須一往，願借天風吹。", "昔解徐孺榻，别来勞夢思。", "鐘峰當北戶，浮玉出東池。", "柳青白下門，鷺棲瓊樹枝。", "但對樽中物，何嗟鏡裏絲。", "如聞紫泥詔，起公翊明時。", "霈爲天下霖，一洗旱暵悲。", "請歌甘棠歌，翻作新林詩。"]}