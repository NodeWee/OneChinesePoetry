{"author": "馮山", "period": "宋", "type": "诗", "title": "往時與今錢唐蒲資政傳正修史鄧內翰温伯同和唐韋考功張水部盛山十二詠畀開江吳令使榜於宿雲亭二十三年矣因緣登覽感慨疇昔復爲短篇以紀故事元祐二年正月二十八日安岳馮允南", "paragraphs": ["曾繼唐賢舊唱酬，宿雲亭傳爲遲留。", "韋温石上尋遺跡，蒲鄧天邊憶俊遊。", "亭榭寂爲閒處所，溪山清带古風流。", "神交冥漠相知遠，重把狂吟此暗投。"]}