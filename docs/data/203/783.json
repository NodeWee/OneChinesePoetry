{"author": "郭祥正", "period": "宋", "type": "诗", "title": "即席和酬金陵狄倅伯通", "paragraphs": ["虎踞龍盤古名郡，勢欲凌波予未信。", "偶搖雙槳下天門，白鷺三山隨一瞬。", "捨舟登岸青溪濱，濛濛柳眼初含春。", "感君攜酒喚小妾，要我一飲頽冠巾。", "開懷猛酌寧辭醉，明朝且入梁朝寺。", "刀裁赤量非扇迷，興來欲跨横空使。", "南風更送琳瑯篇，明珠十斛投歸船。", "與君定交增浩然，誰謂此行垂槖還。"]}