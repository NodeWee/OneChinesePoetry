{"author": "郭祥正", "period": "宋", "type": "诗", "title": "采薇山之巔贈張無夢先生", "paragraphs": ["先生曰采薇山之巔兮，吾非求爲之仙。", "吾無一畝之宅，一丘之田。", "饑食山之薇，渴飲山之泉。", "巖爲吾居兮，鹿爲吾馬。", "吾豈不足兮，翺翔乎山之間。", "彼世俗之混混兮，嗟苦短之白日。", "此一身之悠悠兮，聊自樂以窮年。", "彼塵埃之荏苒兮，此雲烟之綿聯。", "誰謂才之大兮，慨匠氏之弗取。", "吾獨幸其弗取兮，森葱蒼而自全。", "粤吾君之爲治兮，三王之聖。", "而吾相之爲輔兮，伊周之賢。", "吾父吾母兮，皆善終以天算。", "進何憂而退何憾兮，養吾氣之浩然。", "弟子進而贊曰：采薇山之巔兮，其樂也如此。", "衣曳曳而情飄飄兮，願執轡而往焉。"]}