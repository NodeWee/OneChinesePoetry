{"author": "郭祥正", "period": "宋", "type": "诗", "title": "謝許棲默道士手寫黄庭經見寄", "paragraphs": ["與君有前期，共爲名山樂。", "十宿太上家，百骸失塵縛。", "夜半瞻星辰，離離半空閣。", "香氳結蓋網，華燈煥朱琧。", "金鐘擊清霜，遠響答玄壑。", "太霞無別境，洞章自酬酢。", "君雖潛賤貧，志意在寥廓。", "暫爲處羣雞，曾是橫空鶴。", "一別幾何時，又見圓蟾落。", "長鬚俄及門，金石重然諾。", "手寫黄庭經，寄我辟邪惡。", "我方閉空屋，隱几效南郭。", "爲君興一讀，玉液瀉河洛。", "何當結長遊，相伴趨恬寞。"]}