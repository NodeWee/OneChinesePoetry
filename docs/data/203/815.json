{"author": "郭祥正", "period": "宋", "type": "诗", "title": "山中樂", "paragraphs": ["歸乎樂哉，山中之樂兮，其樂無窮。", "藹葱蒼而杳巑叢兮，眷青瑤之諸峰。", "琉璃一碧兮，湖波止而溶溶。", "層樓相望，曲徑相通。", "魚龍轉影于汀瀾之際，鐘梵答響于烟雲之中。", "鳥嚶日暖兮，花氣濛濛。", "搴密葉而成幄兮，風颯颯而吹松。", "巖谷玲瓏，霜木落也。", "玉宇浮空，冰澌凝也。", "天高月朗兮，定省乎華嚴之境。", "雷奔雨驟兮，作新乎水墨之宮。", "達僧擬王孫之葬，逸士躡淵明之蹤。", "方爾祖之得名兮，考其言于廬陵之醉翁。", "曰嗟世之人兮，曷不歸來乎山中。", "山中之樂不可見，今予其往兮誰逢。", "後四十年，爾復好吟。", "遠遊不返，求我之從。", "勸爾之歸兮，栖老乎山中。", "爾之材兮甚良，當自適其無庸之庸。", "違世絕俗，黜明塞聰。", "山中之樂兮乃可以久，非我與爾兮誰同。"]}