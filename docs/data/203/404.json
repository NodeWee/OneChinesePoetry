{"author": "王安禮", "period": "宋", "type": "诗", "title": "丙寅九月二十日同蔣穎叔從長干雨中登高座寺詩", "paragraphs": ["弭節蕭帝寺，驅車成子岡。", "莽卉翳塗泥，霖雨霑衣裳。", "躋攀踰百尋，險滑步寸量。", "生公不可見，雨花空此堂。", "當時聽說法，神鬼久已藏。", "烟雲渺無窮，凄風來我旁。", "山川萬邑屋，所見未毫芒。", "駕言吾將歸，重勞徒御將。", "遲明羲與和，宇宙觀暄晹。", "安行凌太虛，曠朗觀八荒。"]}