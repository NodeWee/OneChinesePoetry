{"author": "郭祥正", "period": "宋", "type": "诗", "title": "南雄除夜讀老杜集至歲云暮矣多北風之句感時撫事命題爲篇", "paragraphs": ["歲云暮矣多北風，怒嗥萬里吹驚鴻。", "只今我亦在行旅，陟彼庾嶺臨蒼穹。", "霜寒不復瘴霧黑，酒賤頗得樽罍紅。", "鼓角看看變新律，燭淚璀璀隨殘冬。", "一階寄祿百無補，白髮又送年華終。", "鬼章雖獲萬國賀，防邊未可旌旗空。", "中原將帥誰第一，願如衛霍皆成功。", "廟堂赫赫用耆舊，熟講仁義安羌戎。", "我甘海隅食蚌蛤，飽視兩邑調租庸。", "嗚呼不獨夔子之國杜陵翁，牙齒半落左耳聾。"]}