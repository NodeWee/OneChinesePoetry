{"author": "郭祥正", "period": "宋", "type": "诗", "title": "巫山送吳延之出宰巫山", "paragraphs": ["送子之邑兮，山之峨峨。", "繄物之可賦兮，曰如之何。", "虚徐怳耀兮，匪車匪馬。", "匪足匪翼兮，奮于巖阿。", "薄萬象兮周四海，爛五采兮揚天波。", "倐然悄然以自歛，妥輕素兮縈翠螺。", "容與兮窈窕，行止兮委蛇。", "吐兮若英，攢兮若葩。", "聚若白蟻，散若楊花。", "爰有靈依兮，遂異于他。", "對之自然，又不可求。", "逐之無跡，愴我離憂。", "上下無窮，變化周流。", "亂曰：綿延夭矯兮竟何補，贊天工兮濡厚土。", "舒則有時兮卷則有所，不爲神女兮而爲君子。"]}