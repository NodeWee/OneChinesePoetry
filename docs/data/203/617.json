{"author": "郭祥正", "period": "宋", "type": "诗", "title": "蔣公檜呈淮南運使金部此檜係魯侍郎漕淮日手植", "paragraphs": ["淮南庭中有蒼檜，仰視團團翠爲蓋。", "直榦每容鸞鳳棲，盤根深壓鯨鼇背。", "北風夜作兵陣聲，恐取蛟龍斬天外。", "呼童出屋爲我窺，摩颭清陰月光碎。", "問誰植之前蔣公，得地倐經三十載。", "不同種杏上青天，正似甘棠有遺愛。", "使華今復見公孫，太平事業鍾一門。", "祖廟冠蓋漸塵土，却嗟此檜春長存。", "孤高豈忘栽培力，秀發兼承造化恩。", "已看枝葉飽霜露，終作棟柱扶乾坤。", "新詩編聯盡珠玉，光大先烈聽篪塤。", "更憶丹青妙畫手，進入明堂逢至尊。"]}