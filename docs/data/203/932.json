{"author": "郭祥正", "period": "宋", "type": "诗", "title": "同蔡持正長官觀齊景蒨虞部家藏遠祖成公監修國史誥", "paragraphs": ["稟稟齊成業，得之權公碑。", "逢時初多難，退密安庭闈。", "深懷經綸策，起佐虎羆師。", "省郎拜侍御，出賑關中饑。", "俄登諫諍列，忤旨領一麾。", "徐遷河南府，法令嚴張施。", "宿奸即誅殄，和氣回霜威。", "德宗治勤勞，器公達精微。", "付之元化柄，庶績幾純熙。", "兼職在國史，直筆信不疑。", "皇皇君臣際，忠孝世所推。", "宜其源流長，千載尚弗遺。", "於今見遠孫，大雅敦形儀。", "銀章佩縣印，白玉涵山輝。", "丈人與先翁，登科實同時。", "相逢進餘烈，語訖及祖基。", "家傳唐相誥，綈襲常親攜。", "焚香俾一讀，令我增嘆嘻。", "璽文儼如新，是亦權公詞。", "顧鄭崔許輩，其名各親題。", "邈然想高風，拂拂雲霧披。", "芬芳一何遠，陰德未少隳。", "幾經兵火餘，定有神物持。", "不落他人家，後嗣賢可知。", "請令妙絕手，模將刻瑤琪。", "傳之固無窮，永作來孫規。"]}