{"author": "馮山", "period": "宋", "type": "诗", "title": "小溪尉丘君父母年皆九十康强精明尚能讀書挫箴如五六十歲人相繼受恩命某固未嘗見也亦未嘗聞也因作詩遺丘君且以傳諸士大夫如果未嘗見聞則宜相與樂道其美而形於歌頌云", "paragraphs": ["人間夫婦老難期，九十俱全古亦稀。", "滄海蟠桃堪結子，碧梧棲鳳久忘歸。", "君恩黄髪頒新誥，兒戲青衫著彩衣。", "一尉三公無此樂，百年琴瑟在庭闈。"]}