{"author": "郭祥正", "period": "宋", "type": "诗", "title": "漳南王園樂全亭席上呈同遊諸君坐客劉公曰有水一池有竹千竿可以賦詩浪士勇起索筆即其言綴成長調文不加點", "paragraphs": ["樂全有水一池，有竹千竿。", "池通兩潮信，密竹四時寒。", "引子黄鸝弄語，探魚碧鳥忘還。", "復有佳賓命酌，水晶交錯觥船。", "空中聞玉簫，王母想乘鸞。", "問君不醉當何適，百歲憂愁今夕歡。", "嫦娥癡姑理冰盤，絳龍蠟淚癡不乾。", "孰知大海騰波瀾，自有人世藏仙源。", "劉公八十精神全，留子造古風義全。", "蔡阮名家文學全，王氏世醫陰騭全。", "兀兀浪士天機全，樂全乎，且飲酒，獨醒懷沙亦何有。"]}