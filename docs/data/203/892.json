{"author": "郭祥正", "period": "宋", "type": "诗", "title": "奉同安中尚書用李白留别王嵩韻送毛王仲大夫移浙漕", "paragraphs": ["春岸草回綠，春江日浮金。", "蘭舟忽言發，芥蔕悲我心。", "藹藹松柏友，雍雍鸞鳳吟。", "願同三歲遙，毋使離别侵。", "奈何千丈材，亭亭不依林。", "眷爲九重知，移節宣德音。", "遂令帝王澤，深于太湖深。", "豈同失羣鶴，飲啄憐空岑。", "誰將勞勞歌，一瀉無瑶琴。"]}