{"author": "郭祥正", "period": "宋", "type": "诗", "title": "合肥李天貺朝請招鍾離公序中散吳淵卿長官洎予同飲家園懷疏閣", "paragraphs": ["一閣横空連野水，久客歸來洗雙耳。", "二疏雖解散黄金，家園未必臨清泚。", "坐見紛紛烟雨入，千里瀟湘畫圖濕。", "魚鳥相忘蒲荇深，兩岸桃花爲春泣。", "鍾離辭榮已三品，吳令早休今八十。", "我亦棄官姑孰閑，邂逅相過手重執。", "閣前旋解青板船，呼童移櫂選清淵。", "四人白髮笑且飲，岸人疑是商山仙。", "亦如賀監在東吳，醉下山陰弄鏡湖。", "月色蓮香迷近遠，且要李白騎鯨魚。", "古人今人樂如此，出處無瑕傲生死。", "君不見功成不退人，重著藍衫脱金紫。"]}