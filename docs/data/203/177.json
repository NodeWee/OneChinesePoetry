{"author": "馮山", "period": "宋", "type": "诗", "title": "再和", "paragraphs": ["予始十五六，學賦場屋遊。", "聞君聲價高，已與班馬儔。", "少年取科第，復有經濟謀。", "孤聳不世合，獨行無名求。", "中道多邅迴，病驥盤沙丘。", "起爲瀘南守，政績稱最優。", "東海尋免歸，穎川尚借留。", "慷慨壯士懷，肯效兒女羞。", "投紱還故林，泉石甘清幽。", "區區尚遺恨，君恩未能酬。", "迴首名利場，彷彿裁蠅頭。", "君看縉紳士，誰爲天下憂。", "人情重軟熟，要若新炊麰。", "咿喔四至卿，峭拔奇不侯。", "一言反覆手，平地生重溝。", "世務傷賈誼，直道危田疇。", "何當與推移，歸釣滄浪洲。", "功名雖難期，歲月良易周。", "清風出襟袖，散爲生民庥。", "無使梁父吟，只成高唐謳。"]}