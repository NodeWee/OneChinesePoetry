{"author": "郭祥正", "period": "宋", "type": "诗", "title": "招遯", "paragraphs": ["遯兮樂歟，吾能爲子言之。", "山高水長兮，遯歲月而忘歸。", "朝採木兮遯而食，暮葺蓑兮遯而衣。", "雲徜徉兮出岫，奮吾心兮與期。", "日躅躅兮行天，弔吾影兮沉西。", "委吾形兮自信，豈塗險之詰曲兮能屈伸而騖馳。", "遯其樂兮，吾能爲子重言之。", "林之深則鳥獸遯而樂，水之深則魚龍遯而樂，帝者之道備則生民遯而樂。", "遯將獨樂乎哉，吾弗與也。", "于是作招遯之辭，辭曰：來。", "馬肥馭良兮遲子以歸，虎豹齧人兮胡獨爲宜。", "朝有好爵兮廩有好祿，遯勿遯兮于斯之時。"]}