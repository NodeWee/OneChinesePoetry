{"author": "王禹偁", "period": "宋", "type": "诗", "title": "前賦春居雜興詩二首間半歲不復省視因長男嘉祐讀杜工部集見語意頗有相類者咨于予且意予竊之也予喜而作詩聊以自賀", "paragraphs": ["命屈由來道日新，詩家權柄敵陶鈞。", "任無功業調金鼎，且有篇章到古人。", "本與樂天爲後進，敢期子美是前身。", "從今莫厭閑官職，主管風騷勝要津。"]}