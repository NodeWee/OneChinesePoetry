{"author": "王禹偁", "period": "宋", "type": "诗", "title": "頃年謫宦解梁收得令狐補闕毛詩音義其本乃會昌三年所寫數行殘缺後人添之其筆跡乃工部畢侍郎所補也昨因問之乃云亡失多年矣作四韵以還之", "paragraphs": ["謫宦山州自訓童，因求書籍有遭逢。", "偶收毛鄭古詩義，認得歐虞舊筆蹤。", "南郡携行心不足，西齋送去手親封。", "塵侵烟染尤堪重，年號標題歷武宗。"]}