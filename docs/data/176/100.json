{"author": "王禹偁", "period": "宋", "type": "诗", "title": "揚州寒食贈屯田張員外成均吳博士同年殿省柳丞", "paragraphs": ["前年寒食節，待詔直內庭。", "休假百官出，獨掩深嚴扃。", "近侍不敢醉，賜酒空滿瓶。", "閑就通中枕，時聞索上鈴。", "思入無何鄉，兀然欲忘形。", "去年寒食日，滁上忝專城。", "山歌喧里巷，春物媚池亭。", "永陽溪水淥，琅邪山色青。", "謫宦自消遣，不敢誇獨醒。", "往往取官醖，時時對花傾。", "醉來念身世，翻使淚縱橫。", "今年蒞淮海，時節又清明。", "堆案有留事，聽歌無歡聲。", "胥徒費簿領，使客煩送迎。", "狴牢未空歇，堰埭勞修營。", "衰病力不支，懶慢性已成。", "虛花滿雙目，素髮添幾莖。", "酒肴略無味，妓樂固難聽。", "誰言寒食下，終日取茶烹。", "屯田布素交，屈此關市征。", "昔年同應舉，典衣飛巨觥。", "博士東觀客，求官得步兵。", "况且丹陛前，同爲出谷鶑。", "殿丞尹我邑，桑梓復弟兄。", "吏隠掌鹺茗，終朝看道經。", "三賢宴會少，七夕休假并。", "何不策我馬，廢苑尋放螢。", "何不蕩我舟，樓基訪摘星。", "三春景欲盡，九曲波始平。", "居然逼吏役，頓此阻交情。", "老態厭春華，病身憂宿酲。", "如水若不改，藉糟亦胡寧。", "解印蓄素志，吟詩露丹誠。", "維揚非所愛，有便即歸耕。"]}