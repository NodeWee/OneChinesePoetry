{"author": "王禹偁", "period": "宋", "type": "诗", "title": "詩一首", "paragraphs": ["盡怪吳蘇地，瓊花冷不銷。", "時賢臨水國，天氣似中朝。", "密逐江雲墮，輕隨海吹飄。", "影沉松塢亂，片響葦蓬焦。", "粉拂龍頭舫，繒鋪雁齒橋。", "煮茶收歲計，宜稻採民謠。", "拔笋芽先出，欺梅蕊自凋。", "誰言未盈尺，猶稱不封條。", "郡守齊黄霸，明君邁帝堯。", "縣官惜歌詠，翻恐笑漁樵。"]}