{"author": "王禹偁", "period": "宋", "type": "诗", "title": "仲咸以予編成商於唱和集以二十韻詩相贈依韻和之", "paragraphs": ["詩戰雖非敵，吟多偶自編。", "齊强侵北鄙，許敗守東偏。", "猶恨多虛日，何妨且繫年。", "龍媒難趁逐，駑駕頼驅牽。", "拙句傳非夢，雄詞縱自天。", "一嘲花灼灼，再詠雁翩翩。", "白雪終無繼，洪崖謾拍肩。", "驂鸞元在漢，墮鼠不成仙。", "硎發鋒鋩利，衡誠勢力懸。", "石因良玉潤，褧借錦衣鮮。", "糠籺豪家笑，鉶羹古味全。", "虎鹽宜燕享，猴棘謾雕鎸。", "我筆非江氏，君才比孟堅。", "豈勞開蒨旆，早合步花磚。", "重甚連城璧，精於萬選錢。", "西江聞祖德，南國許名賢。", "夜閣調琴月，秋堂煮茗煙。", "淡交輕勢利，孤達鄙榮遷。", "媚挹懷珠水，幽聽噴玉泉。", "謫居叨屬和，都志命迍邅。"]}