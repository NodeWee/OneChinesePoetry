{"author": "王禹偁", "period": "宋", "type": "诗", "title": "淳化二年八月晦日夜夢于上前賦詩既寤唯省一句云九日山州見菊花間一日有商於貳車之命實以十月三日到郡重陽已過殘菊尚多意夢已徵矣今忽然一歲又逼登高追續前詩句因成四韵", "paragraphs": ["節近登高忽歎嗟，經年憔悴別京華。", "貳車何處搔蓬鬢，九日山州見菊花。", "夢裏榮衰安足道，眼前盃酒且須賒。", "商於鄒魯雖迢遞，大底携家即是家。"]}