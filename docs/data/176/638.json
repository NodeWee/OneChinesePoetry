{"author": "王禹偁", "period": "宋", "type": "诗", "title": "鹽池十八韻", "paragraphs": ["極望似江沱，漫漫起素波。", "兩池泉不竭，萬古利還多。", "場吏輸年額，畦丁奉月課。", "收時車併載，種處地先磨。", "碎顆珠淩亂，乾聲玉切瑳。", "岸平開雪苑，渠滲坼銀河。", "衆鵠齊翔舞，群羊自寢訛。", "本源皆潟滷，異端亦鹹鹺。", "沫訝浮鷗鷺，津堪漬蚌螺。", "煮勞輕渤澥，煎苦笑牂牁。", "雨打重歸水，菴盛更覆蓑。", "盬風吹作片，烈日曬成垛。", "海末知難及，蕃青的不過。", "惠人餐罔闕，均□賦無頗。", "涿鹿城雖近，蚩尤血若何。", "有時紅爛漫，是處白嵯峨。", "潤下終資國，靈長任酌蠡。", "江梅須待我，金鼎始能和。"]}