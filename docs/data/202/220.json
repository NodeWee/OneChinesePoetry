{"author": "彭汝礪", "period": "宋", "type": "诗", "title": "予十一月甲申以使來武岡坐茅茨之室逼閭閻之陋無故人往來之樂懷羈旅不足之情于是有游古山之寺在縣西十五里而山水俊拔深秀亦有可愛者因留置酒抵暮還驛而作是詩", "paragraphs": ["淡日沙村晚，霜晴溪路遙。", "蠻人瞻虎節，田父看星軺。", "使指勤咨問，君恩費養調。", "畏途諳跋涉，遺策問蒭蕘。", "臘近雲長暝，春遲雪未消。", "遠空低幕帟，疊嶂露瓊瑶。", "板屋誰家舍，茅簷何處橋。", "梅香浮遠水，藤古上重霄。", "細草眠黄犢，巔崖落皁雕。", "兒童晴出牧，婦女晚歸樵。", "樵髻騎吹笛，斑衣行踏謠。", "封疆連五嶺，習俗带三苗。", "狐鼠藏溪老，豺狼脫洞驕。", "今當蒙潤澤，久已靜氛妖。", "歌舞隨鄉地，耕桑托聖朝。", "威儀欣用夏，姓氏恥稱猺。", "僧至不千里，寺名非一朝。", "小亭浮草莽，高閣出苕蕘。", "泉細能沾潤，峰危欲動摇。", "會觀禪味足，還見講花飄。", "茶汎波無跡，香深篆未消。", "遠游貪物象，久客厭塵囂。", "子美詩千首，淵明醉一瓢。", "倘來淹白晝，輕去恨連宵。", "野色隨行李，灘聲逐畫橈。", "舄歸烟漠漠，旌旋雨蕭蕭。", "淡月生昭曠，青燈照寂寥。", "歲時惟箭激，江海祇萍漂。", "洪井連廬阜，蒲山近斗杓。", "且從周夢去，莫作楚辭招。"]}