{"author": "釋道潜", "period": "宋", "type": "诗", "title": "次韵黄子理宣德田居四時  其三", "paragraphs": ["村落已徂暑，蚊蠅尚喧啾。", "衡門霽朝雨，茅竹歸新秋。", "機絲迫鄰女，札札無停休。", "中田藹黄稼，爛熳如雲浮。", "淥蟻釀新甕，嘉魴釣清流。", "瓦尊遲來客，禮數忘獻酬。", "三盃未肯辭，笑語方綢繆。", "時平盜自隠，場圃無宵憂。", "兒孫漸束髮，婚嫁迫所謀。", "款曲從我言，歸途蹇淹留。", "林端有月色，相送前溪頭。"]}