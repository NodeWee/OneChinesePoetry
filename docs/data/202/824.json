{"author": "釋道潜", "period": "宋", "type": "诗", "title": "次韵景文會朱充仁大夫魏敏中朝奉於望湖樓長句", "paragraphs": ["高樓冠浮雲，下瞰百頃湖。", "清漪照兩岸，秀色含菰蒲。", "騷人富筆力，領略驚須臾。", "短長隨萬象，肯議鶴與鳬。", "二客各英妙，溫溫古爲徒。", "從公文字飲，所樂非歌呼。", "酒酣挹諸山，高下如迎趨。", "籃輿復迤邐，遠訪飛來孤。", "炎蒸近亭午，天地如大爐。", "石泉飲吾廬，快意猶過屠。", "松門徹九里，始見靈山隅。", "佳名自開皇，籍甚聞中區。", "幽芳不時艷，地勝乃滋濡。", "招提數四海，雄觀宜且無。", "歸途憩壽星，寒碧森萬株。", "蕭騷聒衆響，孰辨笙與竽。", "抬眸矚新榜，蔚蔚氣自殊。", "將軍戀清絕，勸客頹玉壺。", "道人烹露芽，滿盞浮雲腴。", "儻無方外姿，未可同此娛。"]}