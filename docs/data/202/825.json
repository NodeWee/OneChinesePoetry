{"author": "釋道潜", "period": "宋", "type": "诗", "title": "寒食日玉提刑過訪，有詩示怡然并余，余次韵之", "paragraphs": ["使君薄珪組，富貴良易足。", "一麾下東南，千里爭拭目。", "援毫賦山水，詞力瀉溪谷。", "勝游便杖屨，聒耳厭絲竹。", "西湖破春冰，曉漲翻晴綠。", "相將二使軺，導從還屏逐。", "後先度巖壑，頡頏追鸞鵠。", "樂事殊未央，酒行宜局促。", "風流俄醉舞，坐客瞻頹玉。", "嵇阮真達生，秦唐謾歌哭。", "斜陽絕湖去，兩槳凌波速。", "却尋元龍居，隠隠隔喬木。", "到門呼主人，展畫滿高屋。", "夕鼓來遠近，雨聲飄斷續。", "籃輿入城市，夾道鬧燈燭。", "盛事在餘杭，他年見圖錄。"]}