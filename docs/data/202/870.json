{"author": "釋道潜", "period": "宋", "type": "诗", "title": "次韵法真禪師送曾敬之宣德昆仲", "paragraphs": ["昔與乃翁相遇年，始知有子生且賢。", "爾來雙幹已爭秀，屹屹欲上參高天。", "昨朝較蓺偶不售，他日奏賦聞甘泉。", "方今廟堂喜人物，收拾萬彙歸陶甄。", "褭蹄麟趾終一出，輝映左右無餘妍。", "肯學孟生誇得意，一日走遍春風前。", "嗟余投老隠巖谷，形若槁木心灰然。", "扁舟追子僅千里，彷彿夜夢遙相傳。", "西湖風物行歲晏，歸賦梅花趁臘先。"]}