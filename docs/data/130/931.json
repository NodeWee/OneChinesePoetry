{"author": "吳芾", "period": "宋", "type": "诗", "title": "機簡堂自隠靜歸爲萬年主人訪余林下相與道舊因以述懷", "paragraphs": ["吾鄉本仙窟，石井尤奇特。", "民物生其間，古來蓋千億。", "惟師與我家，所居共阡陌。", "少小初無殊，長乃分儒釋。", "術業雖不同，於道俱有得。", "師爲方外遊，聲價已籍籍。", "象教久衰微，頼師振業席。", "爐鞴與鉗鎚，信有彌天力。", "果續佛慧命，作大善知識。", "我雖登禁涂，無功亦無德。", "但有憂國心，徒勞竟何益。", "掛冠歸林下，面亦無慚色。", "知心獨有師，相視笑莫逆。", "每思共談玄，傾倒此胸臆。", "江浙遥相望，恨不生羽翼。", "昨朝忽惠然，得得訪泉石。", "一見雙眼明，歡喜幾折屐。", "第念我與師，彼此頭顱白。", "世路方艱難，老去合休息。", "師既歸故鄉，不應復他適。", "願言却世緣，來伴我幽寂。", "相看成二老，永爲閭里式。"]}