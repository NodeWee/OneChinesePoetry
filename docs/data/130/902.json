{"author": "吳芾", "period": "宋", "type": "诗", "title": "機簡堂余里人也在方外三十年未識其面乾道己丑余帥豫章乃自圓通來謁與之款語連日忘疲不謂末法中有此龍象且喜余里之有人因其歸作詩以送之", "paragraphs": ["我家石井旁，山水非不奇。", "所恨過從少，無與同襟期。", "獨幸里巷間，高僧有二機。", "大機傳祖印，海內聲名馳。", "晚歸結草庵，杜門人莫窺。", "嗟哉已物化，不見三十朞。", "我爲銘其塔，世猶仰清規。", "小機真龍象，方爲人天師。", "宴坐一禪榻，天花零亂飛。", "聞名亦二紀，頗愧會面稀。", "忽自廬阜來，訪我江之湄。", "共說無生話，不覺日晷移。", "顧我麋鹿姿，久欲脫馽羈。", "來日寧有幾，擾擾將何爲。", "一點退閑心，不謂師已知。", "祇俟及新歲，上章力丐歸。", "師儻還故里，願言款柴扉。", "我雖無長物，亦有筇一枝。", "正欲穿林壑，相與窮幽微。", "庶幾進此道，盡洗平生非。"]}