{"author": "葛立方", "period": "宋", "type": "诗", "title": "衛卿叔自青暘寄詩一卷以飲酒果核殽味烹茶齋戒清修傷時等爲題皆紀一時之事凡十七首爲報  其三", "paragraphs": ["席中珍核來異方，烏椑正綠金棖黄。", "大谷消梨紫蒂長，蒲萄馬乳堆西凉。", "深秋楊梅有何嘗，羅浮定逢何二娘。", "洞庭霜橘苞苴忙，吳姬手擘三日香。", "可憐猶子留他鄉，終日忍饑如龜腸。"]}