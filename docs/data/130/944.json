{"author": "吳芾", "period": "宋", "type": "诗", "title": "癸巳歲邑中大歉三七姪捐金散穀以濟艱食因成三十韵以紀之", "paragraphs": ["吾家謂姪非常兒，自幼讀書嘗下帷。", "平居事母盡孝道，力供子職曾無違。", "辛勤農畝三十載，頓立門戶成家肥。", "耻同流俗事驕吝，好賢樂業常怡怡。", "聞人急難如在己，見義踴躍無不爲。", "造橋砌路未爲德，折券釋逋未足奇。", "究其存心用意處，尤在邑人艱食時。", "此邑山多土田少，民貧自昔難支持。", "其間歲收數百斛，已爲富室他可知。", "况復今年苦亢旱，州里遠近咸告饑。", "田疇彌望總如燎，細民未免俱流移。", "縱使人能保常産，亦復有甑無米炊。", "雖幸朝家行賑濟，正恐未能遍羣黎。", "往往傾村走山谷，荷鋤掘地尋蕨萁。", "取根爲粉雖可飽，食之既久人亦羸。", "春來必至生疫癘，死填溝壑夫何疑。", "吾姪見之軫憂惻，首議倡率輸家貲。", "既捐青蚨二百萬，猶恨糴貴難療饑。", "庾中僅存二千石，一旦傾倒盡散之。", "此心但欲濟隣里，身外浮名非所希。", "吁嗟薄俗務貪鄙，計較升斗爭刀錐。", "徒知富有可潤屋，豈慮人怨親戚離。", "有如吾姪爲此舉，吾鄉自古應亦稀。", "小惠所施固未博，風義自足洗澆漓。", "儻使人人皆若爾，千里豈復憂餒時。", "第願吾姪廣此意，所爲盡從今日推。", "陰功在人天心報，會俾爾壽膺繁禧。", "梓里遺芳傳未艾，世有子孫攀桂枝。", "豈惟同里共歆艷，亦使吾姪增光輝。", "老夫無以示旌勸，聊爲吾姪題此詩。"]}