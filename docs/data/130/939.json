{"author": "吳芾", "period": "宋", "type": "诗", "title": "里有蔣生者頗志於學迫於貧困吾叔德先見而憐之贍其有無使從胡經仲學作詩勉之", "paragraphs": ["君不見昔日泰山孫先生，蹭蹬窮途道未行。", "讀書有志破萬卷，置錐無地可躬耕。", "高堂親老仰甘旨，未免道路長營營。", "睢陽客舍一再過，牢落誰人如姓名。", "文正范公真好士，一見賓階喜氣形。", "深知先生非乞客，金在泥沙玉在荆。", "底事窮年事奔走，厄貧廢學誠可矜。", "因留鄉校周所急，奉親爲學使有成。", "先生果不負公望，行益修兮經益明。", "十年聲名動廊廟，天下望之如日星。", "一代儒宗君試數，誰不首以先生稱。", "向使不遇文正公，亦將因循埋沒如腐螢。", "吁嗟此風寂寞久，豈是𤱶畝無如先生之才能。", "世人俗眼棄貧賤，胸中壯氣空崢嶸。", "吾家叔父特達士，汪汪偉量如滄溟。", "比隣有蔣生，所志在窮經。", "迫於饑寒故，無以贍親庭。", "不問師道己未足，聚訓青衿已十齡。", "銳志日已喪，塵事日已嬰。", "顧雖僅能供子職，而此術業何由精。", "吾叔念之爲慨然，一見自待如父兄。", "恐子坐窮竟廢棄，亟使就學趨準繩。", "况有括蒼胡夫子，傳道吾里作世程。", "執經座下子無忽，子之所須吾其應。", "傾囷倒廩略無靳，闊視世俗親疏情。", "我聞此事猶歎息，俗士聞之應駭驚。", "近來世道太澆薄，骨肉猶作錙銖爭。", "故雖有子尚不教，但欲黄金自滿籝。", "安能推其餘，以及異姓忘愛憎。", "偉哉吾叔賢，遠繼文正公之英聲。", "蔣生其勉之，無使後人獨羨孫先生。"]}