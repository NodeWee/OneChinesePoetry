{"author": "謝伋", "period": "宋", "type": "诗", "title": "天台李公孟長官出示桐柏觀百丈坑玉蘭且索賦詩繼以一本分惠又復見督勉爲之賦", "paragraphs": ["桐柏古福地，瓊臺上侵星。", "仙人種玉處，瑶草猶亭亭。", "羽人紉作佩，瑞露濯芳馨。", "懸崖百丈坑，九疇詩得經。", "真境有誰何，守護煩六丁。", "長官仙李氏，不畏茲山靈。", "河陽無數花，葉蕊衒紫青。", "受此貞潔姿，不露凡卉形。", "命彼輕舉者，竊取巖中扃。", "封植入籠檻，羅列旁軒屏。", "結根失所託，摧殘日飄零。", "揖我求我言，矢詩當見聽。", "草木遂其性，民物自安寧。", "君其毋求奇，采掇庶可停。", "蘭玉近取譬，何用專階庭。", "人觀盡白眼，莫遣下青冥。"]}