{"author": "吳芾", "period": "宋", "type": "诗", "title": "臻公釋氏之秀者浮游徜徉跡接天下乃者歸卧雲山閉門不出遂命齋名曰戲鯨真得古惠師之遺趣也予喜其志因留二十韵以贈之", "paragraphs": ["吸盡百川還見底，頭角驚殺鱣與鮪。", "有時大瞋明月珠，照耀六合光不死。", "滄溟浩蕩極遊巡，鈎深匪憚窮涯涘。", "今者修鱗何側倚，豈是吞舟厭遷徙。", "祇應噴浪雲日翳，故此盤桓良有以。", "朝發夕至固無難，在在處處期一視。", "苟容肯向尋常溝，要養此身數千里。", "圉圉洋洋信自如，涵泳嚅嚌真得理。", "從容詎止濠梁游，枯槁寧同車轍裏。", "至樂元非惠子知，入舟肯作周王美。", "謫仙跨背應無由，昌黎鱠鮑誠虛擬。", "終日相望誰得似，井蛙安足爲跨跱。", "得所一任笑獱獺，旋體寧容咂螻蟻。", "清波孤虛有餘澤，何必龍津誇鋸齒。", "蕞爾鰥鮞徒唯唯，春來秋化無暫已。", "隨陽上下一何勞，風波蕩薄不自止。", "謷乎大哉天獨委，居然不與衆鱗比。", "高摩無爲還已矣，肯向人求升斗水。", "古來大魚不池活，會須終作風雷起。", "殷勤寄語任公子，收拾巨釣毋進跬。"]}