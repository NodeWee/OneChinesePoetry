{"author": "吳芾", "period": "宋", "type": "诗", "title": "和陶丙辰歲八月中於下潠田舍穫", "paragraphs": ["淵明事南畝，躬自穫巖隈。", "雖復竭吾力，却得舒我懷。", "所收既不薄，卒歲事可諧。", "隣家相慰勞，競持酒與雞。", "留連相酬酢，入夜未能迴。", "回思往歲歉，舉目俱堪哀。", "憂心今幸釋，笑口何妨開。", "須傾瓦盆盡，須放玉山頹。", "已是從吾好，寧憂與世乖。", "任他田父哂，未足爲高棲。"]}