{"author": "吳芾", "period": "宋", "type": "诗", "title": "憂居杜門久廢筆硯茲因卜築輒有所感不免破戒作數語呈諸親友", "paragraphs": ["平生事幽討，性與山水便。", "晚歲闢三徑，頗喜得地偏。", "遠不去桑梓，近與松楸連。", "青山枕其後，流水繞其前。", "羣山更簇簇，左右相周旋。", "棟宇雖未立，氣象已足觀。", "旁人笑我拙，空囊無一錢。", "何苦欲架屋，作此煩惱緣。", "我豈不自知，老去將終焉。", "游居與寢卧，安可無數椽。", "人生七十稀，自古嘗有言。", "我今五十七，髭鬢已皤然。", "縱使此身健，前去能幾年。", "仕宦雖齟齬，亦復忝蕃宣。", "向來爲親養，猶或强著鞭。", "今既成永感，前事都棄捐。", "儻或未死滅，誓將老林泉。", "遂此卜築志，閉門日高眠。", "栽花滿我屋，種竹環我園。", "山上創一堂，湖中具一船。", "從容與親舊，取次中聖賢。", "雖無萬鍾祿，雖無二頃田。", "胸中富邱壑，眼界飽風煙。", "自足了一世，此外休問天。"]}