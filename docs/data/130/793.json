{"author": "葛立方", "period": "宋", "type": "诗", "title": "衛卿叔自青暘寄詩一卷以飲酒果核殽味烹茶齋戒清修傷時等爲題皆紀一時之事凡十七首爲報  其九", "paragraphs": ["淮南空說枕中方，鬼物豈解爲金黄。", "虎龍自衛策最長，身閲寒暑無炎凉。", "王母蟠桃端可嘗，何必更值王巵娘。", "日月跳丸那覺忙，口中自有芝朮香。", "雲裝羽帔入仙鄉，爲公洗髓兼浣腸。"]}