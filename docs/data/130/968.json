{"author": "吳芾", "period": "宋", "type": "诗", "title": "夜來同諸公泛舟湖中樂甚因更潭名作北湖乃作拙句呈諸友親聊以紀一時之勝云", "paragraphs": ["北山萬仞羅翠屏，下有湖水鏡面平。", "山影靜倒千丈碧，波光冷浸一天星。", "自有此湖知幾歲，居人日日常經行。", "但知湖水鴨頭綠，誰人向此含幽情。", "我來正值秋容媚，野曠天空風物清。", "烟橫木末斜陽晚，雲散溪頭明月升。", "放舟直入波深處，水鳥窺人元不驚。", "天晴水暖魚亦樂，時見潑剌波間鳴。", "持竿舉網忽有得，滿座歡呼山嶽傾。", "水面黄花更堪愛，盈盈佇立如娉婷。", "栗玉簪頭紅一點，隨風翠带還相縈。", "興來不覺千鍾盡，衆賓皆醉無一醒。", "漁榔敲罷棹歌起，十里猶聞笑語聲。", "謫仙死後無此樂，我今此樂真難並。", "人生適意未易得，此湖從此宜知名。", "要配北山長不朽，酹酒更告山之靈。", "我欲結茅湖上住，盡使湖光入戶庭。", "枕流潄石過一世，不妨清處時濯纓。", "更釀此湖作春酒，招我四海良友朋。", "夜夜扁舟同載月，樽前吹笛到天明。"]}