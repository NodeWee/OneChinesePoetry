{"author": "吳芾", "period": "宋", "type": "诗", "title": "再和", "paragraphs": ["嗟我椎鈍姿，處世百不便。", "性獨愛山水，固非嗜好偏。", "本來山中人，家與青山連。", "仕宦三十載，塵事雖滿前。", "登臨興不減，佳處輒盤旋。", "搜奇更探勝，往往窮遊觀。", "所恨坐艱窘，苦乏買山錢。", "年來足憂患，杜門絕世緣。", "百念俱不起，此心已休焉。", "尚欲對山水，茅茨架短椽。", "非爲求安計，蓋守知足言。", "如我百無似，自視仍闕然。", "餘生亦何幸，獲覩中興年。", "賢能隨任使，熙運逢周宣。", "退量駑鈍姿，老去難加鞭。", "有如不才木，偶未溝中捐。", "寧復幾寒暑，白骨埋黄泉。", "且趁此身健，飽食仍醉眠。", "衣葛謝軒冕，杖藜守丘園。", "朝躡登山屐，暮上泛湖船。", "保真師古語，樂聖繼前賢。", "有妻能執爨，有兒能力田。", "萬事不介意，過眼如雲烟。", "無榮亦無辱，庶以全吾天。"]}