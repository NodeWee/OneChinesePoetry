{"author": "葛立方", "period": "宋", "type": "诗", "title": "衛卿叔自青暘寄詩一卷以飲酒果核殽味烹茶齋戒清修傷時等爲題皆紀一時之事凡十七首爲報  其七", "paragraphs": ["靈芽胯底棋局方，茗碗班班金粟黄。", "食罷煮香消日長，莫遣薑鹽資胃凉。", "廩君所嫉裴不嘗，誰是纖纖捧碗娘。", "識取真腴那得忙，不是沙溪不入香。", "可須臾醉無何鄉，甘膬肥濃能腐腸。"]}