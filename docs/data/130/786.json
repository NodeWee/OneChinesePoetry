{"author": "葛立方", "period": "宋", "type": "诗", "title": "衛卿叔自青暘寄詩一卷以飲酒果核殽味烹茶齋戒清修傷時等爲題皆紀一時之事凡十七首爲報  其二", "paragraphs": ["不堪羈寓天一方，無心佩紫兼懷黄。", "侍酒無由道路長，如意至今質西凉。", "箬溪竹葉儻許嘗，藝色何須留窈娘。", "緬懷星郎拋令忙，席上微聞雞舌香。", "支頤騰騰之醉鄉，惟有麴生可娛腸。"]}