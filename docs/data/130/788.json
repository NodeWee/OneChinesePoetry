{"author": "葛立方", "period": "宋", "type": "诗", "title": "衛卿叔自青暘寄詩一卷以飲酒果核殽味烹茶齋戒清修傷時等爲題皆紀一時之事凡十七首爲報  其四", "paragraphs": ["闊展食前一丈方，羔兒釀酒鵝兒黄。", "千里蒓羹紫絲長，乳肫豐貯琉璃凉。", "䓑虀豆粥得並嘗，尊前何用綠珠娘。", "貊炙羌煮庖厨忙，碗面濃封龍腦香。", "魯衛勾吳莫誇鄉，南北兩烹慰中腸。"]}