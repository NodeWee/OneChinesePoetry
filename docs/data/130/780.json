{"author": "葛立方", "period": "宋", "type": "诗", "title": "余居吳興汎金溪上暇日率同志拏小舟載魚鼈蝦蟹命五比丘誦寶勝佛名若十二因緣法作梵唄捨之溪中坐間有請作詩以紀一時事者余輒爲書云", "paragraphs": ["漁師竟日漁，水族作斤賣。", "小捐使鬼兄，大載獲鱗介。", "鯤鯨未易羅，所得亦殊態。", "青蛙盡公私，朱鮪兼小大。", "霜鱸尚貫針，土負或黏塊。", "輪囷積文螺，郭索走蒼蟹。", "溼沫相煦濡，自分煮薑芥。", "豈知惻隠人，規作江湖貸。", "因呼小青翰，放留舞澎湃。", "趺坐延黑衣，號佛指清瀨。", "經翻流水篇，梵起魚山唄。", "傾盆带寒藻，圉圉看于邁。", "驚疑或依蒲，喜躍或生喝。", "快若鷹辭韝，歡如囚破械。", "定非校人池，恐是餘不派。", "願汝藉佛力，永脫鉤網債。", "口腹聊爾耳，香餌莫渠愛。"]}