{"author": "吳芾", "period": "宋", "type": "诗", "title": "夏日同官會飲白鶴寺雙瀑亭李道濟作詩紀事因次其韵", "paragraphs": ["嗟予好泉石，所至窮幽勝。", "年來墮塵埃，復苦炎熱盛。", "頼有古招提，相去不步仞。", "何時供燕遊，庶以息喧競。", "山僧結虛亭，瀟灑浄如鏡。", "雙瀑從天來，景物更幽迥。", "欄楯溢波光，清凉殊可凭。", "復幸僚友賢，雅與山川稱。", "得暇傾尊罍，相從盡豪俊。", "令尹如子文，去就亡喜慍。", "貳邑不負丞，所蓄金玉潤。", "耿侯固坦夷，趙子亦純正。", "盍簪已足樂，况復有名醖。", "酒酣人意適，坐久天宇靜。", "踏月各言歸，清風遠相趁。", "君詩繼踵來，敏捷過於瞬。", "中復含妙理，不獨寫幽興。", "讀罷愈驚人，癡坐不知暝。", "援筆强續貂，安能繼高詠。"]}