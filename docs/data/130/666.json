{"author": "葛立方", "period": "宋", "type": "诗", "title": "余赴官宮庠與道祖通判久聚乍散每有懷想作詩五十韵道二十餘年出處寄呈", "paragraphs": ["初拜清揚日，菰城荻始芽。", "家聲璜出渭，駿氣馬生洼。", "博識該三篋，宏才記五車。", "高明挈日月，文彩炫雲霞。", "結友方傾蓋，連姻復附葭。", "鳳軿銀燭映，鸞扇綵雲遮。", "去作南陽別，俄成澤國賒。", "浚都先玉轡，濉水會仙槎。", "我止邗溝第，君歸霅水涯。", "枌關方弛檐，毳幕忽鳴笳。", "茂苑依城堞，菁山隠谽谺。", "林巒迷霧豹，鼓吹只池蛙。", "宇宙焦先室，庖厨蔡樽茄。", "旋聞翦蛇豕，却共注魚蝦。", "經笥精藍肄，辭鋒試席誇。", "棘闈排勝陣，楓殿趁朝赮。", "聯籍攀丹桂，連名擬墨緺。", "枕溪同擇勝，築室共崇窊。", "許邁通懸霤，何君住若耶。", "奇礓爭磊砢，嘉卉鬭紛葩。", "風入黄蘆浦，煙橫白鷺沙。", "鷁舟行櫂短，蟻酒酌尊污。", "覓句文詞競，枰棋笑語譁。", "山深陪杖屨，林僻預瓜茶。", "歌放卑王豹，琴閑鄙瓠巴。", "朝遊趁奔鹿，暮宴起棲鴉。", "溪上方霏屑，山陰遽及瓜。", "殿訶紛候吏，罄折擁晨衙。", "踴躍良朋賀，睢盱野老呀。", "銅章輕擲置，銀紱嗣榮加。", "還與牛同皁，寧嗟鳳在笯。", "歸來齊靖節，隠去類祁嘉。", "鴆堇功名會，膏粱釋梵家。", "果因流菜葉，倏爾認桃花。", "杜口傷鳴雁，持鉤出睡蛇。", "少多臨濟棒，生死秘魔叉。", "蔬食期羹芋，蓬心正倚麻。", "一朝牽吏鞅，瑣質濫京華。", "宮邸便清佚，官曹懼過差。", "學無裨稚騃，儒或變淫奢。", "仰德勞心膂，陳情費齒牙。", "幸蒙魚網細，數寄雁行斜。", "凝望千巖阻，何因兩槳拏。", "身脩誰琢切，詩病孰疵瑕。", "縮地今無費，移山第覓夸。", "願憐魚蓄榭，莫惜馬頻檛。", "驥尾終期附，牛鳴幸不遐。", "清標如會覿，羈旅失悲嗟。", "悃愊煩青鏤，淒涼倦絳紗。", "聊須哦短句，緘印錦谿砂。"]}