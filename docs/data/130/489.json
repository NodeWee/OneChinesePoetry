{"author": "謝伋", "period": "宋", "type": "诗", "title": "靈巖寂菴辯才師有羅漢樹一株移自台嶽託根木香架下頗妨成長因寄沈水香往易之", "paragraphs": ["台嶽石爲梁，苔滑水湍激。", "應真所游處，林杪飛杖錫。", "遂令山木閒，變現如所歷。", "扶疏冠琪玉，不受霜雪滴。", "當其含蕊時，知狀曾目擊。", "端如尊者相，相呈咸可覿。", "掌合貌甚恭，頭光不加冪。", "升高真躡虛，集菀聊憩寂。", "枝棲過三宿，神通渺難測。", "不於下成蹊，俗眼何曾識。", "四皓共木奴，大槐蔭土國。", "孰非夢幻閒，昧者徒自惑。", "况此方廣徒，衲身豈人力。", "我有一瓣香，敬爲千百億。", "漂摇風雨中，此地何偪仄。", "向來專一丘，不受山庭勒。", "盤踞來藥寮，使我親封植。", "清泉堪晚漱，甘露充朝食。", "埽除有浮屠，高下宜降陟。", "稽首達聲聞，應供毋難色。"]}