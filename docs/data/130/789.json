{"author": "葛立方", "period": "宋", "type": "诗", "title": "衛卿叔自青暘寄詩一卷以飲酒果核殽味烹茶齋戒清修傷時等爲題皆紀一時之事凡十七首爲報  其五", "paragraphs": ["客居貧病醫無方，忍饑面作瞿曇黄。", "楓葉蕭蕭風陣長，東廂曝背資滄凉。", "鄰家有酒難偷嘗，草書正藉公孫娘。", "家家刈熟畦丁忙，有口不識雲子香。", "令我馳神青暘鄉，杯粟有時來實腸。"]}