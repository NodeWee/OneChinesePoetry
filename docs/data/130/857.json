{"author": "吳芾", "period": "宋", "type": "诗", "title": "和陶讀山海經十三首韵送機簡堂自景星巖再住隠靜  其一", "paragraphs": ["我自歸林下，亦復與世疏。", "頼有善知識，時能過吾廬。", "伴我說道話，我愛讀佛書。", "師爲巖上去，我亦爲膏車。", "便欲展我鉢，隨師同飯蔬。", "脫此塵俗累，長與巖石俱。", "此巖固高矣，卓出山海圖。", "但比吾師高，還恐巖不如。"]}