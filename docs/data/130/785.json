{"author": "葛立方", "period": "宋", "type": "诗", "title": "衛卿叔自青暘寄詩一卷以飲酒果核殽味烹茶齋戒清修傷時等爲題皆紀一時之事凡十七首爲報  其一", "paragraphs": ["自歎杖頭無孔方，頭上貂蟬乏金黄。", "醉鄉遥遥道路長，傲窗新釀汲新凉。", "指點銀瓶難索嘗，空教金縷唱秋娘。", "遥想玳席行觴忙，綉段裝簾篩妙香。", "夢熟有時歸故鄉，賜我屈巵澆客腸。"]}