{"author": "吳芾", "period": "宋", "type": "诗", "title": "忠侍者自隠靜來既歸覓詩因述其意以贈之自可呈似簡堂老師也", "paragraphs": ["上人手持隠靜書，示我刊成送行句。", "飄忽如雲不可留，又歸隠靜山中去。", "自謂爲僧亦有緣，獲事老師非易遇。", "第念學道須遍參，要證此心歸宿處。", "退量天分不如人，亦復性資非穎悟。", "那能終日坐蒲團，只看水上浮杯渡。", "挑囊亦欲走諸方，趁此年齡猶未暮。", "他時參竟却歸來，伴我老師巖上住。", "上人此意似可嘉，止是出家兒調度。", "老師若也可其言，不應忘却來時路。"]}