{"author": "吳芾", "period": "宋", "type": "诗", "title": "予與王瞻叔韓通一林梅卿余知默徐彥才六人皆同庚也一登政路五上禁塗其四久已物故所存者獨知默與予耳今日得報知默又已云亡念年齒至此予亦豈久於世者乎悵然有感於懷因成數語以自解", "paragraphs": ["同庚非不多，達者能有幾。", "七十二年間，六人而已矣。", "其四迹已陳，止予二人爾。", "今朝聞訃音，其一又不起。", "嗟予獨何人，偶爾未見鬼。", "自度如許衰，寧久紅塵裏。", "念此夢幻身，誰能保終始。", "失者雖或非，得亦未爲是。", "死者固可悲，生亦不足喜。", "幸然已掛冠，萬事不到耳。", "何妨日憑欄，樂此佳山水。", "仍更日開尊，賞此新桃李。", "時時命歌童，唱箇陶真理。", "倘或未溘然，亦足娛暮齒。"]}