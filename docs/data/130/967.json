{"author": "吳芾", "period": "宋", "type": "诗", "title": "符倅同遊雁蕩賡其所和范相遊山韵", "paragraphs": ["高才獨立萬夫却，險語磨崖山鬼愕。", "翕然萬口競流傳，一字誰能加筆削。", "自憐庸鈍百不聰，晚來喜見人中龍。", "更看揮翰光奪目，恍如海蜃浮青紅。", "一時聞望已難攀，相見平居養浩然。", "慷慨胸襟包海岳，軒昂高義薄雲天。", "散材不謂蒙知遇，孤迹何期遂保全。", "碌碌未能酬國士，正慚他日尉通泉。"]}