{"author": "楊萬里", "period": "宋", "type": "诗", "title": "族叔祖彥通所居宛在水中央名之曰小蓬萊爲作長句", "paragraphs": ["儂愛南溪不減公，南溪親公却疎儂。", "爲儂只作一兩曲，爲公繞盡雲邊屋。", "屋後有竹前有花，斷橋纔整已半斜。", "客來不惡去亦好，莫將汗脚涴瑶草。", "俗子只道無蓬萊，請渠且洗睫上埃。", "蓬萊不大亦不小，作詩示公公一笑。"]}