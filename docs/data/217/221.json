{"author": "張九齡", "period": "唐", "type": "诗", "title": "嘗與大理丞袁公太府丞田公偶詣一所林沼尤勝因並坐其次相得甚歡遂賦詩焉以詠其事", "paragraphs": ["方駕與吾友，同懷不異尋。", "偶逢池竹處，便會江湖心。", "夏近林方密，春餘水更深。", "清華兩輝暎，閑步亦窺臨。", "蘋藻復佳色，鳧鷖亦好音。", "韶芳媚洲渚，蕙氣襲衣襟。", "蕭散皆爲樂，裴回從所欽。", "謂予成夙志，歲晚共抽簪。"]}