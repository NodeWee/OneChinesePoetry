{"author": "張九齡", "period": "唐", "type": "诗", "title": "郡中每晨興輙見羣鶴東飛至暮又行列而返哢唳雲路甚和樂焉予媿獨處江城常目送此意有所羨遂賦以詩", "paragraphs": ["雲間有數鶴，撫翼意無違。", "曉日東田去，煙霄北渚歸。", "歡呼良自適，羅列好相依。", "遠集長江靜，高翔衆鳥稀。", "豈煩仙子馭，何畏野人機。", "却念乘軒者，拘留不得飛。"]}