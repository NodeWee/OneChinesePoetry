{"author": "張九齡", "period": "唐", "type": "诗", "title": "郢城西北有大古冢數十觀其封域多是楚時諸王而年代久遠不復可識唯直西有樊妃冢因後人爲植松柏故行路盡知之", "paragraphs": ["蘋藻生南澗，蕙蘭秀中林。", "嘉名有所在，芳氣無幽深。", "楚子初逞志，樊妃嘗獻箴。", "能令更擇士，非直罷從禽。", "舊國皆湮滅，先王亦莫尋。", "唯傳賢媛隴，猶結後人心。", "牢落山川意，蕭疎松柏陰。", "破牆時直上，荒徑或斜侵。", "惠問終不絕，風流獨至今。", "千春思窈窕，黃鳥復哀音。"]}