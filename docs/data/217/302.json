{"author": "宋之問", "period": "唐", "type": "诗", "title": "使至嵩山尋杜四不遇慨然復傷田洗馬韓觀主因以題壁贈杜侯杜四", "paragraphs": ["洛橋瞻太室，期子在雲煙。", "歸來不相見，孤賞弄寒泉。", "與君闊松石，于茲二十年。", "田公謝昭世，韓子秘幽埏。", "憶昔同攜手，山棲接二賢。", "笙歌入玄地，詩酒坐寥天。", "舊友悉零落，罷琴私自憐。", "逝者非藥誤，餐霞意可全。", "爲余理還策，相與事靈仙。"]}