{"author": "張九齡", "period": "唐", "type": "诗", "title": "祠紫蓋山經玉泉山寺", "paragraphs": ["指塗躋楚望，策馬傍荆岑。", "稍稍松篁入，泠泠磵谷深。", "觀奇逐幽暎，歷險忘嶇嶔。", "上界投佛影，中天揚梵音。", "焚香懺在昔，禮足誓來今。", "靈異若有對，神仙真可尋。", "高僧聞逝者，遠俗是初心。", "蘚駁經行處，猿啼燕坐林。", "歸真已寂滅，留迹豈[湮沈]。", "法地自茲廣，何云千萬金。"]}