{"author": "張九齡", "period": "唐", "type": "诗", "title": "城南隅山池春中田袁二公盛稱其美夏首獲賞果會夙言故有此詠", "paragraphs": ["憶昨聞佳境，駕言尋昔蹊。", "非惟初物變，亦與舊遊暌。", "幽渚爲君說，清晨即我攜。", "途深獨睥睨，歷險共攀躋。", "林笋苞青籜，津楊委綠荑。", "荷香初出浦，草色復緣堤。", "樂處將鷗狎，譚端用馬齊。", "且言臨海郡，兼話武陵溪。", "異壤風煙絕，空山巖逕迷。", "如何際朝野，從此待金閨。"]}