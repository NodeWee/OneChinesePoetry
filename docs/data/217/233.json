{"author": "張九齡", "period": "唐", "type": "诗", "title": "和裴侍中承恩拜掃旋轡途中有懷寄州縣官僚鄉國親故", "paragraphs": ["嵩嶽神惟降，汾川鼎氣雄。", "生才作霖雨，繼代有清通。", "天下稱賢相，朝端挹至公。", "自家來佐國，移孝入爲忠。", "霜露多前感，丘園想舊風。", "扈巡過晉北，問俗到河東。", "便道恩華降，還鄉禮教崇。", "野尊延故老，朝服見兒童。"]}