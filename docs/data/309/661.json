{"author": "洪适", "period": "宋", "type": "诗", "title": "壽太師益公  其一", "paragraphs": ["四海十年無武功，邊人歲下還耕農。", "向來紛紜戰爭地，方今不見旌旗紅。", "東窮滄溟西盡蜀，道路行歌鎮相續。", "奇祥異瑞□莫論，但道年豐萬家足。", "固知至治天相之，朝廷清明本無爲。", "問誰始終主張是，一德享天維太師。", "太師勳業青冥上，丹青已揭蓬山象。", "大鴻力牧空耳聞，未似身逢真聖相。", "九重日侍慈祥宮，雞鳴問寢聲融融。", "人間快樂直餘事，都在指揮談笑中。", "太師少保各開府，玉带金魚行按武。", "同時兩相父子間，此事古今誰得數。", "今年臘尾春全回，江梅正爲生朝開。", "化工暗與人意合，更送雪花浮玉杯。", "內中數出黄封酒，紫衣飛鞚無停手。", "跪奉傳觴再拜頻，天子勸公千萬壽。", "賤生魯鈍何足程，六年眼繫文昌星。", "冷官無路報恩地，孤負翹林畫姓名。", "惡詩寄將千里遠，引領南州望英衮。", "青芝赤箭儻可庸，此身許人良未晚。"]}