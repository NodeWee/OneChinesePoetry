{"author": "洪适", "period": "宋", "type": "诗", "title": "豹岩之北脩竹數畝中有叢冢數十百處皆紹興末年所寄予得此地先定規撫某處起亭榭某處植花木七八年間成畦逕矣所寄之櫬願移者從之不强也作噩之春有姓淡人來啟菆卜日携鍤掘土數尺敗棺俱在朽骨爲土所蝕頗亦不具皆包裹而去後數日忽訴于縣于州于外臺追問證治踰月始定今不復塞其故穴欲使孫曾知之故作此詩", "paragraphs": ["未央長樂宮，中有樗里墓。", "沈沈天子居，咫尺穴狐兔。", "乃知古聖人，如天覆下土。", "雖袒裼裸裎，四目曾不顧。", "賢哉季武子，杜殯迫西廡。", "堂皇步武接，松檟暗鐘鼓。", "桃茢不屏除，芻靈許來祔。", "忌諱後愈多，今人不如古。", "曹瞞好發丘，兇德比夷虜。", "掩骼埋其胔，人當事斯語。", "我老得歸田，買山因學圃。", "鬰鬰琅玕林，叢冢不知數。", "豈忍去枯骨，爲我展杖屨。", "恣其笋侵疆，不使種瓜瓠。", "花木列四旁，亭榭亦回護。", "數年畦逕成，或徙或如故。", "尚有獷悍人，珥筆巧誣訴。", "無言事自明，有物眾所睹。", "舊壙今弗堙，朽木且支柱。", "尚恐妄男子，輕傳市中虎。", "書事示孫曾，無心覓佳句。"]}