{"author": "洪适", "period": "宋", "type": "诗", "title": "石鼓詩", "paragraphs": ["天作高山太王荒，鸑鷟一鳴周翦商。", "郟鄏卜年大蒐講，諸侯歛衽尊天王。", "六月中興繩祖武，平蕩犬戎恢境土。", "石崖可鑿詩可鎸，千載神光薄西滸。", "橐駝輓入大梁都，璧水湛湛河出圖。", "中間兩鼓備章句，日惟丙申不模糊。", "左驂秀弓射麋豕，有鰟有□君子漁。", "光和石經屹相望，詛楚登嶧非吾徒。", "辛壬癸甲雁分翅，橋門觀者堵牆如。", "星沉東壁干戈起，首下足上天倒置。", "景鐘糜碎九鼎飛，王迹皇風吁掃地。", "羣胡扛石徙幽燕，兵車亂載包無氈。", "敲火礪角小小爾，爲礎爲砧多歷年。", "宣和殿中圖復古，冠以車攻次十鼓。", "韓詩歐跋盡兼收，雲章剖判定魚魯。", "先君辛苦朔方歸，文犀拱璧棄弗携。", "一編十襲自鐍祕，更有司馬鳳翔碑。", "我生不辰今已老，岐陽三雍身不到。", "匆匆使虜接淅行，在耶亡耶問無報。", "整齊篆籀飾牙籤，簡撮篇詠勞窮探。", "致主有心歌小雅，汗顔無術下登三。"]}