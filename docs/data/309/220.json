{"author": "洪适", "period": "宋", "type": "诗", "title": "予得圃芝山之麓去春始治畦徑名曰山居中爲芝榭四楹其秋雙芝產于榭南今夏復見四本而盤洲亦有其二因刻詩以志之", "paragraphs": ["山中曾有采芝仙，此日靈根詎偶然。", "題柱漫將詩紀實，憑欄真共酒忘年。", "英華可是丘園瑞，造化元非雨露偏。", "留與山居作嘉話，未甘草木羨平泉。"]}