{"author": "陸游", "period": "宋", "type": "诗", "title": "居三山時方四十餘今三十六年久已謝事而連歲小稔喜甚有作", "paragraphs": ["自問湖邊舍，衰殘俯仰中。", "謀身悲日拙，造物假年豐。", "稅足催科靜，禾登債負空。", "社醅邀里巷，膰肉飫兒童。", "衣及霜晨贖，爐先雪夜紅。", "陂塘趨版筑，垣屋訖宮功。", "盜息時雍象，人淳太古風。", "退夫無一事，鼓缶伴鄰翁。"]}