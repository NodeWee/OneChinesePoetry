{"author": "方回", "period": "宋", "type": "诗", "title": "送□景文長興丞", "paragraphs": ["太湖之岸環□縣，君所佐縣爲最雄。", "其民無不挾利刃，往往殺人白晝中。", "荻浦鹽丁更獰惡，輕舠出沒洪濤風。", "邇來清霜凍天地，一掃蚊虻銷昏雺。", "承平難治亂後易，況今官制權任同。", "監尹丞簿設四職，圜坐决事皆宰公。", "三可一否或二否，掀案擲硯紛相攻。", "北人欺南恃氣力，但亦頗畏明與聰。", "君才如此彼定服，豈敢專輒關節通。", "弊根安在在俸薄，所至貪吏如蝗螽。", "上征下取至民極，何異大蟲食小蟲。", "百姓把盞長官受，餼牲器幣廄宇充。", "自古書傳未之見，具人眉目心貙熊。", "甚至唯恐盜不作，誣謂叛逆興兵戎。", "村落讎殺小鬬鬩，一室作過千室空。", "君昔茌平鳶肩翁，斗酒濯足游新豐。", "略與常何草封事，便應入侍丹墀楓。", "昌黎調笑崔藍田，哦二松間何匆匆。", "敕君就此豈不屈，徑欲一往甦疲癃。", "僚友二三戶七萬，照以胸次百鍊銅。", "升堂熙怡一署字，鼓舞父老歌兒童。", "書畫船過水晶宮，楊柳正綠花正紅，且爲老夫寄詩筒。"]}