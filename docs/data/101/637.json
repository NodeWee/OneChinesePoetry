{"author": "方回", "period": "宋", "type": "诗", "title": "山中之樂三章送徐明叟胡直內蘇德翁歸嚴瀨併寄夏自然  其一", "paragraphs": ["山中之樂兮樂可忘饑，飲有菊水兮茹有芝。", "辟穀孔易兮何澇何旱，漱嚥沆瀣兮曷其耘菑。", "野粟稔兮釀酒，醉而歌兮樵者和之。", "分半桃食未既兮，爛彼斧柯於局棋。", "憫鬨市之遏糴兮，形或鵠而腸龜。", "誰獨有此山中兮，我將焉追。", "送子于歸兮，聊聲我詩。"]}