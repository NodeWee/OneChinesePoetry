{"author": "方回", "period": "宋", "type": "诗", "title": "山中之樂三章送徐明叟胡直內蘇德翁歸嚴瀨併寄夏自然  其三", "paragraphs": ["山中之樂兮樂可忘老，匪鹽匪酪兮養梨棗。", "曾高雲仍兮動閲數世，手樹成棟兮鬢猶未槁。", "一屈肘兮代謝，一寤寐兮諫夷歌皓。", "耿客星猶在天兮，鄗壇洛廟餘烟草。", "將相豈不鼎貴兮，曾腰領其未保。", "子獨有此山中兮，作室已考。", "去不我顧兮，我將焉討。"]}