{"author": "方回", "period": "宋", "type": "诗", "title": "十一夜無寐懷九日南山之遊", "paragraphs": ["代步僅一馬，奄忽乏敝帷。", "扶輿陟南山，幸有淵明兒。", "樹陰玩苔蘚，稍讀古板碑。", "江湖豈無人，不如僧能詩。", "□□□□杪，竊慮高必危。", "穩坐勿競險，羲農端在茲。", "歡伯偶就招，引滿奚容辭。", "未飲覺秋寒，既飲忘百爲。", "何以得渡江，醉中初不知。", "至今酒醒夜，絕歎斯遊奇。"]}