{"author": "方回", "period": "宋", "type": "诗", "title": "觀食嘆", "paragraphs": ["里巷有窮叟，頹屋僅四壁。", "晨出暮乃歸，升合頼筋力。", "何能致大嚼，所具但糲食。", "上以飫老妻，下以毓子息。", "每飯焉得飽，醯醤或弗給。", "懽然咀啖間，相對無戚色。", "誰家粗祿仕，粱肉頗豐殖。", "至親本不多，辛苦養奴客。", "雕盤割玉脂，香甑淅珠粒。", "精腶及美糗，俊味豈易得。", "大姬挾怨怒，不舉至日昃。", "小婢亦仰面，屏置若棄擲。", "政爾萬金重，不作一錢直。", "主人敢興問，翠眉愈煩嘖。", "乃知鐘鼎門，庖宰刀机赤。", "不如□□底，破鐺煮蕎稷。"]}