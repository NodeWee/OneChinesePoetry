{"author": "方回", "period": "宋", "type": "诗", "title": "登屋東山作", "paragraphs": ["我生篾拘束，萍梗墮游宦。", "遲暮齒髪落，歸來歲已晏。", "□□一紀前，罷官避讒訕。", "故人爲買地，誅茅偃巖澗。", "忍饑苦不堅，浪出蹈憂患。", "繆遭千騎擁，動閲萬甲擐。", "亦嘗排九閶，稍納小臣諫。", "途窮事已去，運盡淚空潸。", "狼虎恣吞噬，鬼蜮肆褻嫚。", "豈料全性命，復此蒔葵莧。", "壞屋如敝衣，隨意補破綻。", "北簷著馬槽，南牆葺羊棧。", "東山一何高，癖習喜登覸。", "荒蹊乏耘丁，褰裳現{骨夋}骭。", "百谷鎖密霧，秋陽一除鏟。", "聚落草樹分，耕畬岡陂間。", "凄其寒事迫，天意欲過雁。", "藴隆茲可慮，旨蓄焉所辦。", "曰予本窶士，枯淡少小慣。", "但恐涸轍魚，生望絕罩汕。", "貲用儻粗給，終老寄衰慢。", "不然棄去之，七澤釣葭薍。", "蛟龍無定宅，麒麟不受豢。", "瞇目埃堁兒，孰能判真贋。"]}