{"author": "方回", "period": "宋", "type": "诗", "title": "送前歙黟楚□□五首  其二", "paragraphs": ["歙三萬戶多，黟戶減半少。", "君才宜大用，何乃易而小。", "易邑不易心，千江一月皎。", "歙民時有謠，奪堇茹我蓼。", "黟産足筒布，粗綌自纏繞。", "黟之酒良佳，樽中無清醥。", "歸來卧城東，賃閣臨木杪。", "唯有一卷梅，古色暗錦褾。", "高官躍大馬，鼓吹日擾擾。", "廉吏無人知，酸吟夜連曉。"]}