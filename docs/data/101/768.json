{"author": "方回", "period": "宋", "type": "诗", "title": "過嘉興道中接待寺丁丑十二月赴逮揚州遇雪留宿愴然有感", "paragraphs": ["疇昔留此寺，亦茲臘雪天。", "天寒了不異，俯仰十一年。", "是時尚守郡，赴逮趨淮壖。", "不知坐何事，自省無尤愆。", "家有屋幾間，亦有數頃田。", "書生未甚窮，不憂無酒錢。", "事白夏至秋，然後得南旋。", "即今身自由，幸已不屬官。", "客貧一物無，駕此如葉船。", "四僕色常饑，況望酣與羶。", "家人九霄外，何由致橐饘。", "豈不亦念我，逢麴流饞涎。", "我非不欲仕，危途畏隮顛。", "勢雖已窘迫，心終無憂煎。", "新歲六十二，白髪被兩肩。", "尚堪屈此膝，跪起貴要前。", "訪舊非得已，誰當佐腰纏。", "尅日可以歸，小俟春牛鞭。"]}