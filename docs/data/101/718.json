{"author": "方回", "period": "宋", "type": "诗", "title": "十月初六日同仇仁近至王子由庵遂飲白雲李居士宅書事", "paragraphs": ["初上吳山北，遂過吳山南。", "茂樹悉剪薙，餘石空巉巖。", "向來華屋處，十不存二三。", "忽如入壺天，偶得羽人庵。", "閲畫有遠意，評詩無俗談。", "背湖萬松嶺，面江三茅觀。", "人煙向如織，今者篁竹半。", "獵士捕乳虎，伏弩行者斷。", "野獸出城市，白晝無忌憚。", "昨僅獲其一，此事可三嘆。", "誰家有幽居，下瞰煙雲洲。", "西極夕陽外，東窮滄海頭。", "一覽不欲盡，翠樹蓄其樓。", "主人雅好事，置酒更獻酬。", "禹穴渺何許，指視令人愁。", "酒中泛酥椒，酒味彌芳烈。", "菓蔬無不佳，霜螯風味絕。", "卜夜意未闌，醉歸步微月。", "人生了一日，世故劇瑣屑。", "窮達不足云，興亡詎須說。"]}