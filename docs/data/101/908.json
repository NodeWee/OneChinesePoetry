{"author": "方回", "period": "宋", "type": "诗", "title": "六月初一日次韻酬元煇", "paragraphs": ["吾不及淵明，愛酒未能止。", "不仕亦有祿，頼此天之美。", "年年攪饑腸，憂旱復憂水。", "邇來甘雨調，惡况已一洗。", "□□佳人葠，古綿真附子。", "服藥焉用多，寡欲即將理。", "固窮豈無說，屢空詎足恥。", "彼以盜賊富，乃茲所深鄙。", "懷人渴儀刑，秉芳在中沚。", "心賞於焉臻，酌水味亦旨。", "况有杯中物，侑以來禽李。", "清談有餘韻，草木亦側耳。", "雲霄自旦奭，丘壑且園綺。", "向來榮進念，腐泥沉井底。", "相與賡醉吟，所樂不過此。", "寄語亨衢人，可弔不可喜。", "猗嗟楚子文，庸肯慍三已。"]}