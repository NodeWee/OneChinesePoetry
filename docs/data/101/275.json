{"author": "方回", "period": "宋", "type": "诗", "title": "同張文煥過吳式賢二十六韻", "paragraphs": ["退居乏晤語，蒿萊翳荆扉。", "闉闍一以出，秋色饒清輝。", "東魯有名士，勳庸厭常旂。", "歡言撥簿領，宿約尋郊圻。", "小輿信自逸，寧知勞者唏。", "遐眺豁蒙蔽，未若聯鞍鞿。", "淪漪涉淺瀨，杳窕穿晴霏。", "西成禾稼熟，南賓鴻雁飛。", "歲晏苦不樂，來日□已希。", "懷人况有願，渴心奉容徽。", "丘園隠君子，結佩紉芳菲。", "恬養足道氣，悟悅通禪機。", "渠石轉流水，築埭臨彎崎。", "檉櫸蔭書艇，芰荷環釣磯。", "復有蘆葦叢，江湖思依依。", "起予一襟風，萬有浮埃微。", "設禮古俎豆，執事儒冠衣。", "兒姪亦敬客，走趨色無違。", "緬懷十年前，傑閣何巍巍。", "幻境值革故，高蹤甘遯肥。", "利達被鼎貴，朝露終易晞。", "孰能保令名，百世無評譏。", "莊叟適游濠，曾生傲浴沂。", "俯仰宇宙間，此會應復稀。", "邃剎玩奇刻，喬林媚餘暉。", "冥冥塵外心，澹然暮忘歸。"]}