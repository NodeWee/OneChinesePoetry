{"author": "方回", "period": "宋", "type": "诗", "title": "西齋不寐三首  其一", "paragraphs": ["夜卧戶不閉，夫豈無窺覦。", "偷兒定知我，空室一物無。", "向來窮太守，解官五載餘。", "小兒近挈累，故鄉已寧居。", "棄屋竢買□，竣事將屆途。", "囊中米幾斗，案上數帙書。", "弊衣及破褐，載之不盈車。", "饑寒久安命，不寐何所謨。", "欹枕背暗燈，自笑如鰥魚。", "早知事乃爾，曷不傾我壺。"]}