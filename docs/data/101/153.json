{"author": "方回", "period": "宋", "type": "诗", "title": "送前歙黟楚□□五首  其四", "paragraphs": ["天王理萬國，勢必委諸吏。", "製字從一史，執法不可二。", "奈何雍也面，胸臆伏私意。", "兩訟一求捷，兩役一求避。", "含糊卒未决，徐徐較餽遺。", "酒果若羔雁，書畫及弊器。", "到官一物無，去官百需備。", "此縣與彼縣，大率不相異。", "獨有楚縣尹，不肯作此事。", "無錢買歸舟，僕馬亦顦顇。"]}