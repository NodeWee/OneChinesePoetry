{"author": "方回", "period": "宋", "type": "诗", "title": "北珠怨", "paragraphs": ["北方有奇蚌，産珠紅晶熒。", "天鵝腹中物，萬仞翔冥冥。", "此貪孰能致，俊鷹海東青。", "鈎戟爲爪喙，利刀以爲翎。", "採之肅慎氏，扶桑隔滄溟。", "無厭耶律家，苛取不暫停。", "中夏得此珠，艷飾生芳馨。", "遼人貿此珠，易寶銜□軿。", "東夷此爲恨，耻罍嗟罄瓶。", "渡兵鴨綠水，犁掃黄龍庭。", "夾山一以滅，河朔無鎖扃。", "幽燕及淮江，赤地戰血腥。", "徒以一珠故，百億殃生靈。", "兩國失宗社，萬乘棲囚囹。", "旅獒戒異物，聖人存爲經。", "徒以一珠故，天地生蟲螟。", "此事有本原，貛郎柄熙寧。", "力行商君法，詭勒燕然銘。", "延致衆姦鬼，壞敗先朝廷。", "焉得致渠魁，轘裂具五刑。", "鍾山有遺瘞，漾之江中泠。", "我作北珠怨，哀歌誰忍聽。"]}