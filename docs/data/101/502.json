{"author": "方回", "period": "宋", "type": "诗", "title": "夜發長山豅", "paragraphs": ["水面浮暗山，沙頭耿微火。", "好奇引吭窺，畏寒縮頸坐。", "首取帛爲袱，體用衾自裹。", "篙師喜風定，半夜起勁柁。", "平生江海耳，最與櫓聲可。", "詩從是中來，孰謂此計左。", "起視何茫茫，未覺萬有夥。", "浩然天地間，身世寄一舸。", "恭惟百鍊心，用世亦云頗。", "早乖晚彌誤，遲暮困旅瑣。", "饕婪忌潔清，軟媚惡剛□。", "殘生信已矣，古來豈獨我。"]}