{"author": "方回", "period": "宋", "type": "诗", "title": "山中之樂三章送徐明叟胡直內蘇德翁歸嚴瀨併寄夏自然  其二", "paragraphs": ["山中之樂兮樂可忘憂，草木春青兮黄爲秋。", "雲出雲還兮人世晴雨，寒拾槲葉兮以襦以裘。", "顧獨影兮無愧意，行小倦兮蔭樾以休。", "天四壁以爲家兮，戶無可閉其奚偷。", "何兩角之有國兮，戰塵紅而血流。", "誰獨有此山中兮，我將焉求。", "送子于行兮，聊賡我謳。"]}