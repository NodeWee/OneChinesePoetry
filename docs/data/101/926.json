{"author": "方回", "period": "宋", "type": "诗", "title": "野趣居士楊公遠令其子依竹似孫爲予寫真贈以長句", "paragraphs": ["爾來畫工工畫花，俗眼所識惟紛華。", "牡丹百卉鬨蜂蝶，芙蓉鴛鴦相交加。", "大爲屏帳小卷軸，堆紅積綠供□奢。", "高人瞥見付一笑，婦女小兒爭驚誇。", "我愛楊君畫山水，要自胸中有妙理。", "巴東巫峽猿夜鳴，洞庭瀟湘雁秋起。", "皓月明河萬里天，淡墨掃成頃刻耳。", "舊與結交三十年，今老而歸識其子。", "是父是子皆詩人，每一相逢佳句新。", "西風蕭寺父謂子，寫此前朝朝士真。", "自言畫是作詩法，狀貌之外觀精神。", "忽似老夫對明鏡，翛然雪鬢烏紗巾。", "野態愁容本難畫，問言何得此奇怪。", "得諸苦心熟在手，郢人斤斧由基射。", "腰圍不用黄金带，象笏紫袍貧已賣。", "只消結束作樵翁，看山獨立長松下。", "大楊居士醉曰然，小楊居士呼來前。", "眉間更著□毫一，縹緲詩仙仍酒仙。", "汝不逢我作郡年，此直當酬百萬錢。", "今既無此無可言，聊復贈之歌一篇。"]}