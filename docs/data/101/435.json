{"author": "方回", "period": "宋", "type": "诗", "title": "八月晦甲子雨至九月二日懷同來二僧及兩子", "paragraphs": ["今年夏潦甚，秋暑亦云劇。", "豳霜屆授衣，垢汗著單浴。", "園渴困力灌，井竭疲遠汲。", "甲子似宜晴，一雨竟三日。", "□□□□僧，溪漲渡欲隔。", "頗復念幼子，餠蔬誰與摘。", "此地非我家，暫到猶是客。", "歸舟可上灘，深湍沒巨石。", "貲費殊未辦，褐粟闕補糴。", "空庭無來人，爬癢看簷滴。"]}