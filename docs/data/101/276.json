{"author": "方回", "period": "宋", "type": "诗", "title": "訪吳式賢歸賦詩復以未用韻成篇如前數", "paragraphs": ["秋仲已數晨，殘暑饕餘威。", "兩旬赫斯旱，歲事將告饑。", "五穀既不熟，百卉亦具腓。", "白露輟救田，巫祝絕禱祈。", "泱漭原野間，行行策征騑。", "所至問父老，最苦螟與蜚。", "官府發令寬，疲甿猶庶幾。", "奈何迫賦役，有弦終無韋。", "初筮或金紫，不復先綠緋。", "牛羊爲求芻，今乃如獵圍。", "戚籲良易察，厥病不在厞。", "適我故友家，美奐思如翬。", "謂言綠林輩，秉畀灰炎煇。", "別墅今尚佳，細故未足欷。", "明窗可教子，辛苦出螢幃。", "地出禁酒界，煮魚刲豪豨。", "飣果燦□棗，芼羹芬藿薇。", "老衰感嘉意，滿斟餘十揮。", "繆忝五年長，一命先登畿。", "三益夙好在，萬事危途非。", "此來聽所談，字字侔珠璣。", "終當簉鳳沼，否亦齒虎闈。", "民瘼熟覽采，一一牋斧扆。", "何乃懷其寶，不受良工睎。", "昔□更四稔，泮水擷藻芹。", "晚節豈倦遊，故託左臂痱。"]}