{"author": "方回", "period": "宋", "type": "诗", "title": "丁戊行", "paragraphs": ["丁日釋奠集儒士，戊日賽社驩農民。", "四海干戈萬事革，獨此彷彿殷周因。", "古禮僅存吏治落，農極憔悴儒尤貧。", "章甫行市笑駡衆，夫須服田科斂頻。", "今年五月大霖雨，舊穀已□新□□。", "精鑿有之敢靳價，萬錢不得五斗陳。", "青衿生徒□困餒，白首父老空嚬呻。", "仲秋甲子雨益甚，山懷河溢陰踰旬。", "庭酹壇獻想草草，瘠牲酸酒羞明神。", "一旦警急盜賊起，生聚未保明年春。", "錢塘兒女長市井，書燈耕耒兩不親。", "但知佚樂逐浮末，豈料離亂遭風塵。", "丁戊二祭實素昧，競詫潮過天凉新。", "肯念道傍橫死人，芙蓉金菊迎佳辰。"]}