{"author": "方回", "period": "宋", "type": "诗", "title": "社前一日用中秋夜未盡韻", "paragraphs": ["清晨視園樹，槁葉脫梧檟。", "鄰家餽彘肉，里巷作秋社。", "報賽有故常，民俗其敢罷。", "勾龍得無羞，土毛旱欲赭。", "貧家節□常，素不徼福嘏。", "又况禁酒嚴，罄室覆老瓦。", "兩男隔鄰郡，久未泛歸槎。", "小兒及二女，嬉戲粗婭姹。", "叫啼索梨栗，短裳或露骻。", "乃翁老鈍極，久困讒口哆。", "下體毒痔漏，中脘痼癥瘕。", "舂秫裹青箬，杵臼亦旋假。", "意以娛幼稚，鮮歡類炙輠。", "東牆掘小池，南榮續前厦。", "明旦宜鳩匠，窘局笑窮𥦛。", "排悶賦此作，鄙俚愧不雅。"]}