{"author": "方回", "period": "宋", "type": "诗", "title": "題郭熙雪晴松石平遠圖爲張季野作是日同讀杜詩", "paragraphs": ["書貴瘦硬少陵語，豈止評書端爲詩。", "五百年間會此意，畫師汾陽老阿熙。", "嵬詩瑣畫世一軌，肉腴骨弱精神癡。", "明窗共讀杜集竟，兩幅雪霽叉橫披。", "前幅長松何所似，鐵幹皴澀撐霜皮。", "其下怪石卧狻兕，突兀崷崒凝冰嘶。", "後幅澌遠漸迤邐，一往不知其幾里。", "目力已盡勢未盡，平者是沙流者水。", "人物如指或如蟻，戴笠騎馿者誰子。", "顧此定是覓句翁，羸僕縮首襥凍耳。", "欲渡未渡溪坂間，啐野寒烏忽驚起。", "自非布置奪鬼神，焉能揮掃到骨髓。", "郭生此畫出自古心胸，亦如工部百世詩中龍。", "清癯勁峭謝嫵媚，略無一點霑春風。", "市門丹青紛俗工，爲人塗抹杏花紅。", "老夫神交此石與此松，留眼雪天送飛鴻。"]}