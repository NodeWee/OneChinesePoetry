{"author": "方回", "period": "宋", "type": "诗", "title": "孔府判野耘嘗宦雲南今以餘瘴多病意欲休官因讀唐書南詔傳爲此二詩問其風俗  其二", "paragraphs": ["漢代哀牢種，瀘南大渡河。", "其都居善闡，有水號牂牁。", "丞相祠諸葛，將軍畏伏波。", "石扶碑故在，銅作柱難磨。", "古但羈縻耳，今如震懾何。", "一戎平六詔，萬旅削三峨。", "跣足遑機弩，氈頭敢荷戈。", "鬼王牽駿駔，冺國效文螺。", "梵供花優鉢，經傳葉貝多。", "異香燃篤耨，碩果噉波羅。", "碧鈿懸珠珥，銀鈎摘象馱。", "深秋如夏熱，窮臘亦春和。", "霧毒飛鳶墮，風腥巨蟒過。", "已還生定遠，猶類病維摩。", "宦思輕髦梗，閒心願澗阿。", "此鄉非瘴土，何幸小婆娑。"]}