{"author": "翁孟寅", "period": "宋", "type": "诗", "title": "瓊花", "paragraphs": ["春雲一片辭天隙，千年萬年不收拾。", "化作靈花滄海頭，猶對春風怨紅日。", "一從汙世塵，幾度□□腥。", "瓊瓊抱寸心，亂離常獨醒。", "我疑太白散餘烈，飛入花心白如雪。", "西北勁氣磨不盡，孤根屢枯還再結。", "地祇一笑萬蕊香，玄鶴不來空斷腸。", "陰雲上天白日暗，何時來看春風狂。"]}