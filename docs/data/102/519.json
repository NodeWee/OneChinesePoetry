{"author": "家鉉翁", "period": "宋", "type": "诗", "title": "辛巳正月十六日張雲齋過訪郭舜元高飛卿持草書黄庭來會作上元歌", "paragraphs": ["市人歡呼賞元夕，羈人掩關玩周易。", "易中具足光明燈，一燈散作千百億。", "粵從上元甲子到於今，經幾上元此燈炯炯如一日。", "靜思此理發長嘯，短檠孤坐看虛碧。", "廣文先生乃我義理朋，從我求觀無盡燈。", "我燈無盡易無盡，五行陰陽太極惟一心。", "東鄰有客好奇逸，袖出異書光芒與我易相射。", "平生但識羲孔元之元，不省虛皇大道玄中玄。", "我欲與君互酬答，各妙其妙勿以言語傳。", "會得易中極玄中玄，與子日日張燈作上元。"]}