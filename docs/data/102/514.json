{"author": "家鉉翁", "period": "宋", "type": "诗", "title": "保定士人以所藏太白像見示筆意甚奇爲題此李去非好吟太白之裔歟書一本送之", "paragraphs": ["晨興有客訪我來，光采燄燄出屋上。", "銜袖疑有希世珍，徐而出之岸然長庚相。", "高標直欲干青冥，逸氣可以走象罔。", "傳來定非凡俗工，應有高人得之自夢想。", "願君寶藏勿輕畀，瓣薌朝夕勤嚮仰。", "可以長君胸次之瑰奇，可以助君詩情之豪暢。", "儻來萬事付浮雲，眼中隨地得真賞。", "他年若遇天台坐忘真，便應驂鸞御鶴朝神清，一洗人間千劫塵中塵。"]}