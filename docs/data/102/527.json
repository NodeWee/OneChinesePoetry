{"author": "家鉉翁", "period": "宋", "type": "诗", "title": "伯成嘗受學于河朔前輩鶴鳴翁其學亦宗濂洛贈以詩勉其自拔于流俗", "paragraphs": ["南方共宗鶴山老，北方亦有鶴鳴翁。", "鶴山道脈接濂洛，鶴鳴之派應與鶴山同。", "九臯清聞猶歷耳，誰謂九原不可起。", "詵詵高弟今幾人，衣鉢傳來二三子。", "遺書定知滿筐箱，夜光煒煜照行李。", "在陰有鳴須有和，乘軒可貴未可喜。", "君不見遼東仙子丁令威，向神清而上刷羽儀。", "萬人拭目看孤飛，鳧鷖紛紛那能隨。"]}