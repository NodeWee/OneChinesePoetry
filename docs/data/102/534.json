{"author": "家鉉翁", "period": "宋", "type": "诗", "title": "劉文蔚久苦目眚昨日乘凉來過共談先天圖義一夕翳去明現閭里以爲異事因詩紀之", "paragraphs": ["心以靜而虛，眼以動而應。", "心如明月懸太空，眼如當戶掛清鏡。", "月光不受微雲干，鏡光或爲塵土暝。", "學問之道貴澄源，源之既澄流自正。", "但令心體常如月體明，寒風暑暄豈能爲我病。", "吾友平生讀書眼，炯然不與事物競。", "外圜偶被輕埃薄，靈府不摇中自定。", "杜門息交踰三旬，强本勝邪在一靜。", "昨日扶杖過我蝸角廬，共談壁上先天內外圖。", "窮探羲孔象中意，不與異說論懸殊。", "高談亹亹竟日暮，睛光灧灧生清矑。", "夜歸不煩炬火照，入門索觀細字書。", "晨興宿霧盡掃却，銀海爛爛可以貫碧虛。", "神耶天耶孰能詰，心耶眼耶萬變同一樞。", "里人共傳先生有良劑，爭持病目求我滌懵瞇。", "先生無藥亦無方，請將心來爲君洗。"]}