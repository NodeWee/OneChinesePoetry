{"author": "家鉉翁", "period": "宋", "type": "诗", "title": "陳子新前後十年叶贊府寮修明學政講堂成以詩美之", "paragraphs": ["子産存鄭校，僖公修泮宮。", "彼皆在其位，夫豈難爲功。", "是邦學政久墜地，過者千百但吁愾。", "有美君子逢掖生，無位乃能行其志。", "手披荆榛植棟宇，春秋祠事廼有所。", "衮章巍巍耀城闕，黌舍煌煌列籩俎。", "爾來幾及一星周，欲緒前功誰與主。", "治中別駕我輩人，惟君復能贊其成。", "大厦聿新來衆雋，講席備設招諸生。", "衆人所迂君所急，胸次抱負誰能識。", "後先幾年惟一心，興頹舉廢多其力。", "我來是邦知君久，負荷萬鈞綽其有。", "更從興學知君深，少覘用世經綸手。", "君不見新甫之柏徂徠松，可棟可楹皆在雪霜後。", "願培遠業待時需，令名與學千載垂不朽。"]}