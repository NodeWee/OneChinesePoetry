{"author": "家鉉翁", "period": "宋", "type": "诗", "title": "孔同知孔聖之裔垂念逆旅用意勤甚詩以謝之", "paragraphs": ["巖巖魯山高，可望不可即。", "袖有一瓣香，無路瞻聖域。", "朅來高河陽，乃在天壤北。", "離羣久索居，心茅殆欲塞。", "人言聖哲孫，來憑貳車式。", "洙源分派清，龜蒙見孤崱。", "願傚陳亢問，少祛樊須惑。", "莫爲徐羣先，未遂儀封識。", "良朋忽踵門，厚意傳矜惻。", "分我纖纊溫，賁我素絲緎。", "寒谷回春溫，古道見顔色。", "洪惟夫子牆，如天有辰極。", "六經恢衣被，萬化視法則。", "嗟我早端誠，求道未有得。", "暮年遭時屯，願躋愈自力。", "聖壁多舊藏，聞孫世秉德。", "稽首求一言，書紳永爲式。"]}