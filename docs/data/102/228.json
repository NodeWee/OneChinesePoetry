{"author": "薛嵎", "period": "宋", "type": "诗", "title": "松阜弟於寶成寺祖墓之側營創別業爲賦得閑亭詩取又得浮生半日閑之句", "paragraphs": ["陟巘心已清，復此風雨蔽。", "高人疏鑿餘，理道頗超詣。", "卜築諧素志，緇侶欣共濟。", "脩竹尚無恙，巢鶴亦數世。", "空山嵐欲滴，近水石可憇。", "春睡朝旭升，夜語孤燭繼。", "高扁出林麓，先壠記苗裔。", "嚴鐘警晨昏，群岫羅扈衛。", "身同野鹿遊，跡許巢父媲。", "蝸角自爲雄，蟻磨卒至斃。", "靡懷半日羨，詎識終老計。", "吾廬並漁村，興往輒鼓枻。", "野衣裁芰荷，敗屋粘薜荔。", "川陸阻會面，歲月迅流逝。", "茲情不可忘，淡交慎勿替。", "及時畢婚嫁，即事無芥蔕。", "相從丘壑真，永使心迹契。", "泉石聞斯言，庶以當盟誓。"]}