{"author": "家鉉翁", "period": "宋", "type": "诗", "title": "三山吳履道承出示理皇御書唐人詩恭題其後", "paragraphs": ["先君曩侍緝熙殿，拜賜天畫盈筐箱。", "帝書超軼鍾王上，不與歐柳論低昂。", "孤臣流落濱九死，老眼尚能識偏傍。", "旅簷驚見亟再拜，拜起不覺涕淚滂。", "幾擬從君換此寶，囊空無物可以將。", "待歸從君乞模本，刻之琬琰永爲子孫藏。"]}