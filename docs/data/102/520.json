{"author": "家鉉翁", "period": "宋", "type": "诗", "title": "南至前一日蔣君伯祿携山谷草字來示上有南軒題跋亦南至前一日異哉", "paragraphs": ["羲之趁姿媚，魯公尚氣節。", "黄家妙畫兼數體，圜轉之中有卓絕。", "天涯明日一陽生，茅齋孤坐晝掩門。", "有客袖示三四紙，如覩天上五色雲。", "嗟余老矣豈能事書法，有會心處賞之不能輟。", "此書當與造化侔，生意浩然不可遏。"]}