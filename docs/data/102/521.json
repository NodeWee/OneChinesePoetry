{"author": "家鉉翁", "period": "宋", "type": "诗", "title": "六月菊以夏中破萼至秋晚枝條雖蒼勁而花色灼然鮮明貫暑寒而不改菊中之貞士也余以比之商山四皓爲之賦", "paragraphs": ["九月菊偏與秋霜宜，六月不受炎暑欺。", "秋霜似同君子操，歲寒相遇長相好。", "暑不與貞士謀，楊燥怒煌如相仇。", "要之二菊所遭有難易，夏居其難秋若居其易。", "君不見當年秦焰焦中州，儒壇處處同荒丘。", "獨餘商山老人在，高卧林泉節不改。", "平生不識咸陽門，晚隨幣聘來漢京。", "欲興詩書談王道，再使風俗還歸治古淳。", "我評此花似此老，傲暑凌寒無不可。", "種之階庭今幾年，我自識花花識我。", "粵從夏五開敷到殘秋，更與黄花爲輩儔。", "嗟哉黄花非輩儔，老行難逐少年遊。", "此菊當爲菊中第一流。"]}