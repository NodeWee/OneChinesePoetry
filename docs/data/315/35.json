{"author": "楊萬里", "period": "宋", "type": "诗", "title": "張功父送牡丹續送酴醾且示酴醾長篇和以謝之", "paragraphs": ["溪桃紅霞作紅雨，海棠飄盡春無處。", "約齋錦幄一夜空，行李移歸雪宮住。", "只道青蛟弱無力，飛上朱簷還有翼。", "貪看翡翠積成堆，忽吐瓊瑶真作劇。", "素影與月相將迎，綠雲和露相扶擎。", "南枝暗香久寂莫，此花與梅同一清。", "老夫最愛嚼香雪，不但解酲仍滌熱。", "牡丹未要煎牛酥，酴醾相領入冰壺。", "約齋知我春愁重，併遣二友來相娛。", "惜無老盆一快舉，淡日微風花自舞。", "約齋詩瘦浪作癡，君不見酒不到劉伶墳上土。"]}