{"author": "楊萬里", "period": "宋", "type": "诗", "title": "謝曹宗臣惠雙溪集", "paragraphs": ["君不見東陽沈隠侯，君不見宣城謝玄暉。", "兩處雙溪清徹底，二子詩句清於溪。", "千載却有曹夫子，天借古人作詩地。", "家在東陽寶婺邊，官在宣城蓮幕裏。", "溪光滴作兩眼明，溪秀吐作五字清。", "開卷看來掩卷坐，詞波跳作雙溪聲。", "無人寫作雙溪操，收拾新篇句中妙。", "莫將沈謝鴻雁行，便與猗那薦清廟。"]}