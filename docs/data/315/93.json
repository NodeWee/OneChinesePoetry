{"author": "楊萬里", "period": "宋", "type": "诗", "title": "七月二十三日南極老人星歌上叔父十三致政一杯千歲之壽", "paragraphs": ["淡溪居士登九齡，朱顔青鬢如後生。", "橫拖仙人綠玉杖，倒誦上帝黄庭經。", "璇霄仙籍書姓名，丹霞染誥金花綾。", "近來更覺雙眼明，夜抄蠅頭窗下燈。", "登山臨水兩脚輕，御風騎氣不用行。", "何人有筆筆無塵，鵝溪一幅爲寫真。", "烏紗白苧坐鼓琴，上有千歲長松青。", "令威旁舞玄夫聽，箇是活底南極老人星。"]}