{"author": "楊萬里", "period": "宋", "type": "诗", "title": "跋袁起巖所藏後湖帖并遺像一軸詩中語皆檃括帖中語也", "paragraphs": ["先生向來落異縣，故人十載不相聞。", "歸來不但荒三逕，點檢松菊無一存。", "裹輪加璧豈不好，朝廷禮數優遺老。", "紅旗黄紙久罷休，青山白雲苦死留，咫尺西岡歸未得。", "只待桃花水生半篙碧，便拏短艇歸結茅，共尋赤松與黄石。", "風煙之表非人間，別有天地寬且閑。", "周山賣却不要錢，袁家送酒一破顔。", "猶嫌孤斟太落莫，更覓高人共杯杓。", "銀鈎四紙墨尚鮮，妙處難與俗人言。", "忽逢先生自天降，手扶太一青藜杖。", "仙容可望不可親，飄然飛去青霞上。", "白蘋滿棹何時歸，秋著蘆花知不知。"]}