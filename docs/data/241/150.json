{"author": "呂陶", "period": "宋", "type": "诗", "title": "岷峨王髙士賫牟中秘墨帖來求跋自言能護真氣鍊大丹罹兵禍而輟同輩有志於斯事者皆然又言老人村凡二三百歲者亦皆死於兵嗟夫兵之禍生靈甚矣禍蜀則尤慘禍及髙士更不輕矣遂爲之賦詩", "paragraphs": ["道人少日鍊神形，兵禍俄乘竟不成。", "欠爲黄庭判一死，所酬丹事又三生。", "眼看殘盡雞窠老，膽破寧寒犬舐盟。", "豹養虎攻嗟爾似，却求翰墨作虛名。"]}