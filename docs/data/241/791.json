{"author": "劉摰", "period": "宋", "type": "诗", "title": "送客渚宫歸至學舍覽君佩獨登城樓詩次韻奉和", "paragraphs": ["淵明田蕪猶未歸，胡爲簿領甘沈迷。", "樂時選勝豈無意，政值一春風雨淒。", "但宜夜几守黄卷，酸寒擁鼻燈火低。", "盛陽充發破陰沴，幾日天氣回慘悽。", "朝來送客過楚渚，平湖綠淨凝玻瓈。", "乍驚物象豁塵眼，亦有亭榭堪攀躋。", "草光浮浮古岸北，花氣靄靄層臺西。", "杯盤共坐蔭清樾，歌笑起行循大堤。", "鳧雛鷺子漾淺曲，絕勝乳燕巢深閨。", "幽尋踽踽不自覺，城陰步滑猶春泥。", "心閑漫隨流水遠，境靜卻憎幽鳥啼。", "何時短艇弄明月，安得巨筆凌長霓。", "歸來學舍坐搔首，外物何足干天倪。", "闊疏但愧事業淺，剛褊分與時俗暌。", "如君年少喜學問，青雲萬里端可梯。", "城頭新篇真自得，豈假朋友相招攜。", "我亦林泉偶尋勝，因君成詠初無題。", "登高能賦子之職，敢以城闕譏挑兮。"]}