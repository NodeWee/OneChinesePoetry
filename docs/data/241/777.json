{"author": "劉摯", "period": "宋", "type": "诗", "title": "御史臺柏下有叢竹久荒雜殿中劉中叟洗之監察孫君孚有詩知雜事劉某次韻", "paragraphs": ["老柏寒昂藏，叢篠下紛列。", "未須論晦明，均敢犯霜雪。", "塵埃深蔽埋，蕪蔓困籠結。", "槁悴屈子容，饑癯伯夷節。", "殿中秉髙義，利刃勇分别。", "病穀除蒿稂，蝕月救吞齧。", "還君歲寒姿，清風自交徹。", "念昔繞荒欄，三嘆生慕悦。", "重來十五年，笑我壯心折。", "幽懷耿相對，欲語不得說。"]}