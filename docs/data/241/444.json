{"author": "楊傑", "period": "宋", "type": "诗", "title": "崔仲岳隱居松江以丹白黑飾舟曰鶴舟括蒼周子韶無爲楊次公治平三年夏六月會仲岳於繁昌蓬萊亭勉其罷鶴舟以應書席上聯句送之", "paragraphs": ["且就飛龍牓，休登白鶴舟。", "隴書方勸駕，閬苑莫回頭。", "丹頂歸滄海，霜翎擲素秋。", "海鵬期變化，仙驥任沈浮。", "煙月閑三島，功名重五侯。", "須知馳鳳詔，便是釣鼇鈎。", "已得沖天便，無思擊楫遊。", "楚醪鏗逸韻，湘瑟助冥搜。", "南浦成春别，北山空夜愁。", "九臯聞象魏，一葉寄汀洲。", "世氣騎風虎，機心走海鷗。", "昔年嗟鷁退，今日並麟遊。", "八月仙槎駛，千齡聖運優。", "市朝真大隱，箕潁謾清流。", "鼓枻雖漁父，乘桴笑仲由。", "片帆從此卷，舊氅亦應留。", "冠珮重華國，鶯花四皓樓。", "雄文高鴈塔，大醉憶蓬丘。", "勳若書青史，幢須建碧油。", "蘭橈好重舉，乘取上揚州。"]}