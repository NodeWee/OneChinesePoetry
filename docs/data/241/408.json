{"author": "姚勔", "period": "宋", "type": "诗", "title": "奉陪蓬萊閣賞雪賦詩謹成二十四韻呈知府龍圖侍郎", "paragraphs": ["一氣運轉無時停，陰陽消長權相仍。", "不有栗烈謹閉固，安得生育萬化興。", "東南之土苦妍暖，大冬往往水不冰。", "有時草木自發洩，百蟲不蟄飛蚊蠅。", "侍郎下車庶事飭，威行恩煦瞻風棱。", "宿姦竄伏善民裕，眾強不敢暴與陵。", "剛柔設施既得理，律呂感召還相應。", "先春未臘已見雪，平地一色迷溝塍。", "寒華浩蕩失舞鶴，逸勢飄突回飛鷹。", "不惟盡掃氛祲息，便使歲善倉箱登。", "蓬萊高閣倚巖壑，下見群巒千萬層。", "其間賦象不可數，一一焜燿光彩凝。", "會稽山水天下勝，於此更可窮誇矜。", "無風四面捲簾幕，坐上眾客羅簪朋。", "分題行酒各壯浪，浩然萬慮何泓澄。", "抽毫沓簡公已賦，欲敵妙句誰其能。", "小生學力最卑弱，懦氣鬰鬰唯填膺。", "往時徽之訪安道，剡溪扁舟夜獨乘。", "隱淪閑事至微小，史筆猶爲千載稱。", "豈如公今爲侍從，器業天子之股肱。", "擁麾一方聊撫俗，瑞至應節如糾繩。", "處之廟堂燮天下，和氣自足康黎蒸。", "良辰樂事固可紀，欲寫但愧才弗勝、他年收拾入房策，豈獨佳話口所騰。"]}