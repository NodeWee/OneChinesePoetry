{"author": "楊傑", "period": "宋", "type": "诗", "title": "皇帝朝獻景靈宫天元殿門有靈芝爲瑞時備員博士前道聖駕得預瞻仰獲綴賀班賦詩上進", "paragraphs": ["原廟躬朝獻，高真監孝思。", "仙源傳寶曆，乾戶産金芝。", "火德資生毓，天元固本支。", "靈華依玉宇，瑞物陋銅池。", "大慶同榮茂，甘泉殺等夷。", "洪休均草木，嘉應在仁慈。", "舜舉重瞳目，堯開八采眉。", "祥光齋殿照，喜氣輔臣知。", "三秀書圖牒，千齡保福禧。", "願如郊祀樂，志府播聲詩。"]}