{"author": "楊傑", "period": "宋", "type": "诗", "title": "治平三年秋七月當塗郭功父招無爲楊次公會於環峰時五雲叟陳德孚以詩寄吾二人因聯句酬之", "paragraphs": ["空山坐寥落，疋馬邀俊哲。", "入門肆髙談，清風掃煩熱。", "憶昔治平年，姑熟溪上别。", "歲時激箭急，倐忽三十月。", "讀書非少銳，欲論先卷舌。", "歸田殊未成，累累逐羈紲。", "孰謂趙魏老，不能佐滕薛。", "由來歲大寒，松柏見孤節。", "朋心久愈至，忠規補殘缺。", "兒童喜父執，飣餖成羅列。", "壺有玉泉酒，庖有冰裙鼈。", "野芡剖珠璣，秋瓜咀霜雪。", "新粳刈且舂，香炊軟三淅。", "放七聊醉飽，百憂旋磨滅。", "升平擊堯壤，險怪探禹穴。", "吐氣直虹霓，落筆淬金鐵。", "詞源河漢翻，俯視隄防決。", "文章貴天成，追琢幾竄竊。", "抵掌萬古事，高下争螘垤。", "挹酌華陽水，蕩滌塵土咽。", "吾心了何染，本理忘巧拙。", "聖賢久不作，情僞愈分别。", "竹陰卧片石，浩歌聲欲闋。", "山童倐及門，喜音屈高潔。", "傳聞脫世累，天境妙搜抉。", "疏簾卷危閣，九峰青嵽嵲。", "吟餘琴一弄，鏗然響環玦。", "老鶴不敢鳴，千里飛雲絕。", "次公君素交，嗟予尚契濶。", "疇能枉籃輿，相期出寥泬。"]}