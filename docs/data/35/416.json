{"author": "夏竦", "period": "宋", "type": "诗", "title": "奉和御製玉清昭應宫甘露歌", "paragraphs": ["祝聖清場初展禮，鴻都向曉彰繁祉。", "鬱鬱纖枝正後凋，瀼瀼瑞采俄雰委。", "吉雲五色比還疏，况是嚴冬歲律餘。", "承以玉杯甘若蜜，凝于翠幄皎如珠。", "薦宸居，稱壽酒，宣大慶兮仰歸元首。", "香馥馥，斾央央，建靈壇兮茂對多祥。", "天心信與人心會，誕節将臨遽霑霈。", "式昭真蔭祚君王，永錫遐齡齊覆載。"]}