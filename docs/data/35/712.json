{"author": "黄鑑", "period": "宋", "type": "诗", "title": "送梵才大師歸天台", "paragraphs": ["城闕厭紛華，山泉樂清適。", "瞥然浮杯歸，遠思浩無極。", "珍篇藹晝評，凈義留泰譯。", "平生霧霞衣，倏變蘭蒲色。", "美號寵彌天，端居館香積。", "孤蹤共鳥還，情愔避高弋。", "煙波一葉舟，風雨兩鐶錫。", "佛壠有幽棲，鷹房多善識。", "把塵話空無，百慮從此息。", "回瞻輦寺居，不及莓苔石。"]}