{"author": "夏竦", "period": "宋", "type": "诗", "title": "奉和御製朝謝玉皇大帝致齋夜天書道場觀鶴下臨", "paragraphs": ["紫皇齋祓感青冥，仙驥徊翔瑞氣平。", "百和真香凝玉羽，九枝芳燄動星精。", "遠辭金闕銜靈命，俯瞰瑤臺效帝禎。", "矯翼乍侵龍斾影，揚音微雜鳳簫聲。", "應須置祀昭神異，豈止登歌紀聖明。", "藻衞仰觀皆率舞，益知天意合三清。"]}