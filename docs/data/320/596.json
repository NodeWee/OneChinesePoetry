{"author": "趙蕃", "period": "宋", "type": "诗", "title": "頃與公擇讀東坡雪後北臺二詩歎其韻險無窘步嘗約追和以見詩之難窮去歲適無雪春正月二十日乃雪因遂用前韻呈公擇  其二", "paragraphs": ["雪埋老屋無薪賣，晨起謀炊自毀車。", "覓飽預期千頃麥，破慳先試一春花。", "便營野屐尋茶戶，更約綈袍當酒家。", "處士祇今宜姓賈，壁間但沒挂錢叉。"]}