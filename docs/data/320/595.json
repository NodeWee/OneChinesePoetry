{"author": "趙蕃", "period": "宋", "type": "诗", "title": "頃與公擇讀東坡雪後北臺二詩歎其韻險無窘步嘗約追和以見詩之難窮去歲適無雪春正月二十日乃雪因遂用前韻呈公擇  其一", "paragraphs": ["相思不是冬無雪，留待春風鬭冷嚴。", "病骨未憂衣乏絮，早餐寧歎食無鹽。", "梅添鑿落元同色，竹擁參差半入簷。", "坐守地爐應不厭，破窗平見北山尖。"]}