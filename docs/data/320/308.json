{"author": "趙蕃", "period": "宋", "type": "诗", "title": "二十七日復雪用東坡聚星堂雪韵禁物體作詩約諸友同賦", "paragraphs": ["溫風忽來振柯葉，翻覆手間重變雪。", "天公作事豈容料，坐使南人驚曠絕。", "朝來送客到江滸，凍骨凜凜吹欲折。", "歸來席戶已迷漫，芋火撥殘灰沒滅。", "眼中所歷要摹寫，拙筆難書非被掣。", "叩門好事忽有餉，一盞徑能生臉纈。", "昌黎咏雪故雄健，取喻未免收瑣屑。", "爭如歐蘇兩仙伯，一白解遮羣醜瞥。", "我今困客乃自困，韓非說難竟死說。", "戲詩還與作官同，大錯知合幾州鐵。"]}