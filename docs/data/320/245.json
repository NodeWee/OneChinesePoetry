{"author": "趙蕃", "period": "宋", "type": "诗", "title": "既過曾居因訪劉茂實秀才是日明叔同出恨仲威不至", "paragraphs": ["官身肯聽俗，人事直强親。", "開窗對脩竹，筆墨得具陳。", "俗子有時來，揮去防怒嗔。", "相看久不厭，陳子清且真。", "昨宵一雨餘，村村農事新。", "我亦思駕言，出門免衝塵。", "是邦亦有園，以鳥視其人。", "寧從窮巷居，鷄犬喧四鄰。", "劉君方授徒，曾君說人倫。", "室屋不尋丈，猗猗幾長身。", "未嫌酒杯薄，政愛茗椀醇。", "曾君索我詩，出語愧逡巡。", "煩君隸書題，筆意堪嗣秦。", "春遊有如此，省費能全神。", "但恨子胡子，招要不能頻。"]}