{"author": "趙蕃", "period": "宋", "type": "诗", "title": "雪中讀誠齋荆溪諸集成古詩二十韵奉寄並呈吳仲權", "paragraphs": ["雲埋懷玉山，風斷羣玉府。", "霰聲欻成跳，雪陳翻已舞。", "槎牙粲瑶林，突兀森瓊戶。", "山差丈人行，鳥絕兄弟語。", "初看失南東，旋覺迷仰俯。", "恍疑羣仙下，直謂陰靈聚。", "回霑鬚蕭騷，細著衣繿縷。", "履穿不能曳，筇凍莫可拄。", "書窗偶朋會，詩冊隨意取。", "誠齋入諷詠，思隠記稱許。", "甘能膏齒頰，清且醒肺腑。", "詎須割蜂房，底用煎茗乳。", "非惟雪花同，又並梅花嫵。", "調孤匪相寒，法凜由思苦。", "想應當此時，有句肯易吐。", "平明入賀回，馬向章臺拊。", "過午下直遲，手映玉柄麈。", "同僚有同社，久已齊白甫。", "長別漫長懷，何因似郊愈。", "風引故能親，雲披禽先覩。"]}