{"author": "趙蕃", "period": "宋", "type": "诗", "title": "過商叟林居蒙示半村詩集及曾吉父宏父王元渤詩卷因用前者奉簡之韵作二詩上呈商叟許抄半村詩集見遺故及之  其二", "paragraphs": ["結交早日類知名，豈但當年王與曾。", "野鶩家雞隨所嗜，玉環飛燕詎宜憎。", "筌蹄久矣成深悟，駑馬猶當勉未能。", "好取他山細摹刻，客來傳寫怕相仍。"]}