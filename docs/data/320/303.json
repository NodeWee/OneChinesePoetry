{"author": "趙蕃", "period": "宋", "type": "诗", "title": "周文顯之子來過因斯遠過余於智門相與坐於遺愛亭上書所見附寄文顯", "paragraphs": ["仲冬六日如春旦，偶向溪亭適吾倦。", "山耶雲耶遠莫知，但見青蒼屬仍斷。", "其餘雜樹亦稍稍，復有深溪臨斷岸。", "謂言雨後當有梅，倚薄敷叢忽陵亂。", "一杯共摩石田甘，走筆題詩待君竄。", "因之併寄伯仁君，儻肯來遊驅款段。"]}