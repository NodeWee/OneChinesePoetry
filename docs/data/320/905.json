{"author": "趙蕃", "period": "宋", "type": "诗", "title": "公擇客於玉山簿尉之館忽有挽爲宜黄之行者公擇過余謀之作詩呈公擇兼簡簿尉", "paragraphs": ["我裾未洗閩山土，君駕柴車過茅宇。", "相從僅作一夕留，冒雨衝風何自苦。", "如君人才豈終滯，瑚璉要爲清廟器。", "宜黄玉山俱作客，近湜何殊遠居易。", "我貧不得爲君謀，恐君遠適關我憂。", "作詩寄示三徑蔣，併簡平生顧曲周。"]}