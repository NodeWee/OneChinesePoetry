{"author": "趙蕃", "period": "宋", "type": "诗", "title": "題蔣伯玉作白玉山創亭於廨舍之後榜曰望雲思其親也因賦十韵", "paragraphs": ["蔣侯家荆溪，胸次飽空闊。", "一官寄楚尾，常病登眺窄。", "有酒無地把，況助詩句活。", "規模作危亭，更爲思親設。", "安車幾時來，歷覽吳與越。", "俸廩雖云薄，采菽水可啜。", "我實通家子，此意敢自別。", "願同竹馬兒，就彼上壽列。", "豈惟一門事，獷俗坐可革。", "長使是邦人，指亭記所茇。"]}