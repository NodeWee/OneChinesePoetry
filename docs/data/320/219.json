{"author": "趙蕃", "period": "宋", "type": "诗", "title": "同陳嚴倪三君飯聽琴於延真觀嚴置酒要余至其家倪陳與焉酒未竟而使客至余亟引去明日作此", "paragraphs": ["聽琴訪黄冠，置酒煩好事。", "邀我過其廬，二子相與至。", "開囊出書畫，黄李可人意。", "蕙梅妙疑神，舊識子揚子。", "水仙初破顔，縞袂亦啟齒。", "婆娑哦其間，二子俱徙倚。", "杯行畧數計，共約到罍恥。", "忽聞鼓連村，絡繹催我起。", "有愧孟浩然，業飲故恤是。"]}