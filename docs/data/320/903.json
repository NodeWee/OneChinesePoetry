{"author": "趙蕃", "period": "宋", "type": "诗", "title": "初八日人事少閒命車出遊因以尋詩首訪滕王閣紛然屠沽思爲之敗已過東湖得孺子亭亭閣幽邃乃陳阜卿復作者一時詩板甚多擇數知名句錄之又東數步得孺子祠有像設及曾公衮書南豐所作祠堂記及沈持要重立歲月壁崩糞積殊異敬事迤邐避雨入總持寺謁澹臺子羽墓閲雷公祠墓有大篆立於其前祠有樂章無盡所作雨止絕南昌縣徑還艤舟之地作五詩", "paragraphs": ["細雨微風湖上亭，柳深荷密競青青。", "生平漫與形神接，客裏孤游耳目醒。", "題詠紛紜幾詩板，畫圖零落半幽屏。", "像祠只在荒墩外，小復輿籃更一經。"]}