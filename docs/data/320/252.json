{"author": "趙蕃", "period": "宋", "type": "诗", "title": "子肅示九日山谷間懷兄弟三詩因懷子進子儀次韵併呈子肅", "paragraphs": ["我爲懷玉人，不踏懷玉路。", "非因訪仙懶，自畏觸嶮去。", "聞君兄弟往，勇決不少顧。", "念將攝衣從，欲行却回慮。", "人云山峰高，白日蔽烟霧。", "況方迫窮冬，我褐猶未具。", "雖欣陟幽遐，政恐成疾痼。", "以茲不暇遊，心與飛雲遡。", "君還得新作，快讀喜莫喻。", "上言道傍見，次及巖下趣。", "恨無龍眠手，按此攄毫素。", "昔君家興公，曾爲海山賦。", "至今斯文名，殆將壓彪固。", "凄凉禪月蹤，牢落高人住。", "得君爲著眼，草木應亦豫。", "好事儼上人，方集山中故。", "併當收君詩，在在神物護。"]}