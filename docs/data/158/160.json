{"author": "利登", "period": "宋", "type": "诗", "title": "友人自臨川來携庾臺趙先生與曾丈諸葛帳幹丈聯和康樂三谷詩句奇格老追遺韻千年間因難見巧玉疊瓊重殆非窘才者所宜逐響矣不鑒蕪庸欲藉手以竊風斲之誨輒依韻爲四章因承教二丈  其三", "paragraphs": ["吾聞烟霞外，粵有天桂山。", "其中多仙子，傲睨遊乳泉。", "三仇久已絕，七試嗟獨賢。", "願持琅玕樹，種之瓊瑶阡。", "從此仙子遊，上下陵祥烟。", "羽玄師華存，靈變師道筌。", "湧龍出寶臺，紹彼真一傳。", "肯如幽求癡，仙景愕不前。", "亦不畫肉芝，平地生潺湲。", "所求聖胎凝，視世蟬蛻然。"]}