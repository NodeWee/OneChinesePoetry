{"author": "利登", "period": "宋", "type": "诗", "title": "友人自臨川來携庾臺趙先生與曾丈諸葛帳幹丈聯和康樂三谷詩句奇格老追遺韻千年間因難見巧玉疊瓊重殆非窘才者所宜逐響矣不鑒蕪庸欲藉手以竊風斲之誨輒依韻爲四章因承教二丈  其四", "paragraphs": ["家住姑山下，朝暮遊姑山。", "澄潭貫地脈，飛流接天泉。", "永栖無昔老，暫遊謾時賢。", "古藤蔓直木，蒼檜隨曲阡。", "猶存萬古月，尚照千年烟。", "誰其籙青華，嘿然語玄筌。", "紫鋒變窗塵，重此鑪簡傳。", "九障儻不存，五靈森在前。", "昨者携友朋，攀蘿掬潺湲。", "神交善爽徒，宇宙空茫然。"]}