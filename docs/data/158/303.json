{"author": "胡仲弓", "period": "宋", "type": "诗", "title": "子經昔有黄筌玉筍圖故人陳衆仲題詩其上後爲人易去常追憶不已余往借觀臨之以歸鄭氏并識以詩", "paragraphs": ["春雷殷殷盎中鳴，籜龍驚起頭角獰。", "斕斑裂土穿石出，長鑱斸下津浮玉。", "山人嗜之比八珍，畫師寫生傳千春。", "纖纖翠交烟雨濕，山人嘆嗟山鬼泣。", "玉堂修撰富才情，歌詩贊畫增晶英。", "春花欲語嬌倚檻，蜀錦魯縞光可鑑。", "無端五窮睹揶揄，巧偷當面輸陶朱。", "我從借觀弄毫素，座間一夕珠還浦。", "自知詩盡劣陳黄，無人豪奪君無藏。"]}