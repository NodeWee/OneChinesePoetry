{"author": "利登", "period": "宋", "type": "诗", "title": "友人自臨川來携庾臺趙先生與曾丈諸葛帳幹丈聯和康樂三谷詩句奇格老追遺韻千年間因難見巧玉疊瓊重殆非窘才者所宜逐響矣不鑒蕪庸欲藉手以竊風斲之誨輒依韻爲四章因承教二丈  其二", "paragraphs": ["先生學者師，文筆峭如山。", "有時騁奇怪，倒引天上泉。", "達觀古有作，奇探今孰賢。", "我亦頗自好，種芝東南阡。", "笑倚巖間月，冷歌松下烟。", "陸耘秀新插，水捕排舊筌。", "聞師有紫書，願啟黄笈傳。", "三月下汝江，支離拜師前。", "歸來鳳岡上，藉蘭潄潺湲。", "服師雙麟芝，至今腹果然。"]}