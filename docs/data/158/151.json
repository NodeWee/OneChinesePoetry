{"author": "利登", "period": "宋", "type": "诗", "title": "予與子寔避盜同走崆峒予以其年十一月歸侍金川踰月而子實走豫章閲三載子實携婉妹歸梅川道經旴予自金川侍親歸會之酒酣作是詩以餞別壬辰十一月二十七日", "paragraphs": ["聞君歸梅水，經我鳳凰山。", "走馬來相會，匆匆具杯盤。", "君行今已反，我歸夢尚寒。", "回首舊遊處，白骨猶荒烟。", "昔年崆峒別，心已死生看。", "今日寒林霜，收悲暫欣懽。", "善還已不期，惡別似不難。", "世事未可極，臨分更盤桓。"]}