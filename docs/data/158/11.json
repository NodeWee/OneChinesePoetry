{"author": "蕭立之", "period": "宋", "type": "诗", "title": "馬順文裒金買登仕爲漕試計戲題其取青券", "paragraphs": ["馬君杭人墮汀角，杭試不收汀不著。", "少年落筆易進取，萬里孤雲天一握。", "捐金爵試亦假途，寒士探囊桃藥無。", "平生故人于節度，買山尚肯周窮符。", "編藤裹錦如行卷，持以取青真左券。", "惜哉掘墓逢伯夷，捧土塞河吾自靦。", "君才十倍空冀北，長鯨變化滄海窄。", "人生幸得各有地，古來不見虬鬚客。"]}