{"author": "利登", "period": "宋", "type": "诗", "title": "北溪蒼山謀避寇念青陽蒼山徘徊不忍作古調開之", "paragraphs": ["憶我昨選勝，瓶錫來蒼山。", "上巖豁萬里，下峽窮重玄。", "謂此已勝絕，可以無梅川。", "後同北溪遊，青陽稅塵鞍。", "險流貫地軸，危瀑垂天關。", "雲氣夜結構，如有飛來仙。", "迥然幽且深，直可無塵寰。", "乃知天壤寬，淺目非所沿。", "亦豈無勝此，天不丐我閑。", "豺虎白日行，俘掠無崖巔。", "此境亦莫保，惜此時運艱。", "二君皆駿人，銓時洞遐觀。", "考槃擇澗谷，取數良已慳。", "天尚不子與，而遣纏世患。", "十月崆峒路，霜風吹羈單。", "回首舊遊處，野狐嘷暮烟。", "天地豈不寬，我身靡所安。", "思古英達士，豈皆薄龍盤。", "求隠有不可，勳名乃窮年。", "困衡心慮閒，庸非大任緣。", "勉哉慎所從，致主或不難。", "逃死復誦此，自笑還自憐。", "念我昔時語，夢驚老雲間。", "茲事今已晚，誰能復長嘆。"]}