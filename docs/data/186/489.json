{"author": "張祜", "period": "唐", "type": "诗", "title": "遊天台山", "paragraphs": ["崔嵬海西鎮，靈跡傳萬古。", "羣峰日來朝，累累孫侍祖。", "三茅即拳石，二室猶塊土。", "傍洞窟神仙，中巖宅龍虎。", "名從乾取象，位與坤作輔。", "鸞鶴自相羣，前人空若瞽。", "巉巉割秋碧，媧女徒巧補。", "視聽出塵埃，處高心漸苦。", "纔登招手石，肘底笑天姥。", "仰看華蓋尖，赤日雲上午。", "奔雷撼深谷，下見山脚雨。", "回首望四明，矗若城一堵。", "昏晨邈千態，恐動非自主。", "控鵠大夢中，坐覺身[栩栩]。", "東溟子時月，却孕元化母。", "彭蠡不盈杯，浙江微辨縷。", "石梁屹橫架，萬仞青壁豎。", "却瞰赤城顛，勢來如刀弩。", "盤松國清道，九里天莫覩。", "穹崇上攢三，突兀傍聳五。", "空崖絕凡路，癡立麋與麈。", "邈峻極天門，覰深窺地戶。", "金庭路非遠，徒步將欲舉。", "身樂道家流，惇儒若一矩。", "行尋白雲叟，禮象登峻宇。", "佛窟繞杉嵐，仙壇半榛莽。", "懸崖與飛瀑，險噴難足俯。", "海眼三井通，洞門雙闕拄。", "瓊臺下昏側，手足前採乳。", "但造不死鄉，前勞何足數。"]}