{"author": "羅與之", "period": "宋", "type": "诗", "title": "桂花爛熳一夕敗於風雨呼僮掃落英以供香事戲作古句", "paragraphs": ["小山涼風高，秋意饒庭砌。", "江南山水秀，鍾此數叢桂。", "亭亭蒼虯蟠，磊磊栗玉綴。", "薰染風露香，擺脫脂粉媚。", "芙蓉已無秋，籬菊極羞愧。", "幽芳蕙百畝，香味亦瑣細。", "孰知標格奇，自取造物忌。", "狂風挾怪雨，族滅無噍類。", "纔憐金作屋，俄驚粟布地。", "姿容就枯槁，氣骨尚奇異。", "如彼死諸葛，凜凜有生意。", "試炷博山火，來參烟一燧。"]}