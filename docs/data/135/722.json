{"author": "李伯玉", "period": "宋", "type": "诗", "title": "淳祐七年丁未十一月朔蔡久軒自江東提刑歸抵家時三館諸公以風霜隨氣節河漢下文章分韻賦詩送別得下字", "paragraphs": ["清時屏臣姦，琴瑟大更化。", "四佞斥昕朝，一札頒丙夜。", "明庭集孔鸞，清廟薦瓊斚。", "堂堂西山孫，藉藉少室價。", "給札承明廬，紬書群玉舍。", "功名渠自來，迫逐不容赦。", "君心政事本，治化朝廷下。", "紀綱始宮闈，國本關宗社。", "累章瀝忠赤，萬口齊膾炙。", "邇來忠佞雜，異論淆王霸。", "昊天且不容，膴仕駢姻婭。", "回遹何日沮，好官從唾駡。", "人方酣勢利，君獨辯姦詐。", "同僚俱愧赧，竈婢亦驚訝。", "官職一涕唾，名聲窮泰華。", "列之紹符間，允矣陳鄒亞。", "江東天一方，使者星言駕。", "我亦滕氓廛，何幸寇君借。", "國步正艱危，人心實凭藉。", "良民困盜賊，螟蟊損禾稼。", "豪姓侵細民，荆榛害桑柘。", "汙官混廉吏，鮑穢薰蘭麝。", "少煩六轡濡，行見四輩迓。", "君誠梁棟材，好與支大厦。"]}