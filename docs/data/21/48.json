{"author": "无名氏", "period": null, "type": "词", "title": "奉礼歌", "paragraphs": ["苍苍天色是还非。", "视下应疑。", "亦若斯。", "统元气，覆无私。", "四时寒暑推移。", "物蕃滋。", "造化有谁知。", "严大报，反本始，礼重祀神祈。", "律管灰吹。", "黄宫动，阳来复，景长时。", "车陈法驾，仗列黄麾。", "帝心祗。", "紫霄霁，霜华薄，星烂明垂。", "祥烟起，纷敷浮衮冕，六变笙镛迭奏，一诚币玉交持。", "宫漏声迟。", "千官显相多仪。", "百神嬉。", "风马云车，来止来绥。", "诞降纯禧。", "受神策、万年无极，歌颂昊天，成命周诗。"]}