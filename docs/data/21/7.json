{"author": "无名氏", "period": null, "type": "词", "title": "六州", "paragraphs": ["承景运，天子奉明堂。", "玉烛应，金飚动，万宝盈箱。", "严法驾、天路龙骧。", "采仗迎祥。", "日色动扶桑。", "款清庙、我诚将。", "回御八鸾锵。", "於皇仁孝，祖宗来顾，熙于四极，令问载无疆。", "躬严配、笙镛奏凤来翔。", "瑞烟起，浮帝衮，玉步间天香。", "升重宇、壁玉华光。", "桂流觞。", "神虞夕照黄。", "九霄鸣佩下清厢。", "齐拱太微傍。", "群心同愿，长临路寝，三年讲礼，显祀文王。"]}