{"author": "无名氏", "period": null, "type": "词", "title": "十二时・忆少年", "paragraphs": ["望嵩邙。", "永昭陵畔，王气压龙冈。", "巩洛灵光。", "郁郁起嘉祥。", "虚彩，转哀仗，幽堂。", "叹仙乡路长。", "景霞飞松上。", "珠襦宵掩，细扇晨归，阆茫茫。", "满目东郊好，红葩斗芳。", "韶景空骀荡。", "对春色、倍凄凉。", "最情伤。", "从辇嫔嫱。", "指瑶津路，泪雨泣千行。", "翠珥明。", "曾忆荐琼觞。", "春又至，人何往。", "事难忘。", "向斜阳断肠。", "听钧天嘹亮。", "清都风细，朱栏花满，谁奏清商。", "紫幄重帘外，时飘宝香。", "环佩珊珊响。", "问何日、反雕房。"]}