{"author": "无名氏", "period": null, "type": "词", "title": "十二时・忆少年", "paragraphs": ["临寰宇，恭已岩廊。", "属意在耕桑。", "爱民利物，德迈陶唐。", "跻俗尽淳庞。", "开千亩、帝籍神仓。", "举彝章。", "祗祓坛场。", "为农事祈祥。", "涓辰行礼，节物值春阳。", "罄齐庄。", "明德荐馨香。", "宫禁邃，嫔妃并御侍，献君王。", "中闱表率，阴教逾光。", "帐殿霭黄。", "设、翠幕高张。", "庆云翔。", "樽陈酒醴，金石奏宫商。", "神灵感格，岁岁富仓箱。", "庆明昌。", "行旅不赍粮。"]}