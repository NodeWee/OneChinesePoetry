{"author": "无名氏", "period": null, "type": "词", "title": "六州", "paragraphs": ["九龙舆。", "记春暮、幸蓬壶。", "琼囿敞，绣仗趋。", "年华与逝水俱。", "瑶京远，信息断无。", "宝津池面落花铺。", "愁晚容车来禁涂。", "凤箫鸾，西指昭陵去。", "旧赏蟠桃熟，又见涨海枯。", "应共灵真母，曳霞裾。", "宴清都。", "恨满山隅。", "春城翠柏藏乌。", "扃户剑，照灯鱼。", "人间一梦觉馀。", "泉宫窈窕锁夜龙，银江澄澹浴仙凫。", "烟冷金炉玉殿虚。", "绿苔新长，雕辇曾行处。", "夜夜东朝月，似旧照锦疏。", "侍女盈盈泪珠。"]}