{"author": "吕胜己", "period": null, "type": "词", "title": "木兰花慢", "paragraphs": ["无言凭燕几，爱香袅、博山炉。", "正暖日辉辉，晴云淡淡，千里平芜。", "田家尽收刈了，见牛羊、下垅暝烟孤。", "闻说丰年景致，老农击壤呜呜。", "狂夫。", "素乏良图。", "从上策、赋归欤。", "有千亩松筠，三洲风月，尽随吾初。", "凭谁去西塞岸，问玄真、此意果如何。", "寂寞无人共乐，醉乡是我华胥。"]}