{"author": "无名氏", "period": null, "type": "词", "title": "十二时・忆少年", "paragraphs": ["承平世，嘉壬寅。", "九月上旬辛。", "酒醪香旨，谷实丰珍。", "宗祀敞中宸。", "宾延上帝五方神。", "以严亲。", "诚心通杳杳，文物盛彬彬。", "金声玉色，和奏翕铿纯。", "荡无垠。", "天地一洪钧。", "明天子、至化深仁。", "一意奉精。", "感时怵惕，即事恭夤。", "用孝教斯民。", "多仪举，大恩沦。", "福来臻。", "清风动阊阖，皓气下天津。", "币诚玉腆，朱燎薪。", "积欢欣。", "皇历万斯春。"]}