{"author": "无名氏", "period": null, "type": "词", "title": "十二时・忆少年", "paragraphs": ["日将旦、阴潜消。", "天宇扇祥飚。", "边陲静谧，夜熄鸣刁。", "文教普旁昭。", "兴太学、多士舒翘。", "奉宗祧。", "新庙榜宸毫。", "配侑享於郊。", "慈宁万寿，四海仰东朝。", "男女正，中壶至桃夭。", "年屡稔，漕舟衔尾夥，高廪接楹饶。", "庙堂自有、擎天一柱，功比汉庭萧。", "多少群工同德，俊旁招。", "吉祥诸福集，燮理四时调。", "三年郊见，六变奏咸韶。", "望云霄。", "降福与唐尧。"]}