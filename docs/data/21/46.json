{"author": "无名氏", "period": null, "type": "词", "title": "六州", "paragraphs": ["双凤落，佳气蔼龙山。", "澄江左，清湖右，日夜海潮翻。", "因吉地、卜筑圜坛。", "宏基隆陛级，神位周环。", "边陲静、挂起。", "奠枕海隅安。", "三年亲祀，一阳初动，虔修大报，高处紫烟燔。", "看鸣銮，钩陈肃，天仗转，朔风寒。", "孤竹管，云和瑟，乐奏彻天关。", "嘉笾荐、玉奠。", "奉神欢。", "九霄瑞气起祥烟。", "来如风马然。", "还留福，已滋繁。", "回龙驭，升丹阙，布皇泽，春色满人间。"]}