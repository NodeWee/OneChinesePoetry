{"author": "沈瀛", "period": null, "type": "词", "title": "念奴娇", "paragraphs": ["赏心佳处，登临地、千古人人都说。", "何况江天来雪望，添得十分奇绝。", "倚遍栏干，下窥寒镜，照我容颜拙。", "举头惊笑，问今天是何节。", "天外矗矗琼山，溶溶银海，上下光相接。", "年去岁来频览为，何事今朝浑别。", "坐蹴云茵，横牵绡幕，玉女来铺设。", "公馀多暇，正堪同此风月。"]}