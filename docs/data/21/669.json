{"author": "吕胜己", "period": null, "type": "词", "title": "木兰花慢", "paragraphs": ["对轩辕古镜，照华发、短刁骚。", "念壮岁心情，平生志气，可笑徒劳。", "云中谩夸魏尚，请休论、定远说班超。", "总是黄粱一梦，怎如尘外逍遥。", "蛮徭。", "洞入云宵。", "算无分、到仙曹。", "愿归隐闽山，来临渭水，葺个云巢。", "楼居共、真仙伴侣，又有时、混迹入渔樵。", "且恁随缘玩世，帝乡路觉迢迢。"]}