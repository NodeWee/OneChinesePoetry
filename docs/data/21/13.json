{"author": "无名氏", "period": null, "type": "词", "title": "十二时・忆少年", "paragraphs": ["千年运，五叶升平。", "法坐中盈。", "天高日润，雷动风行。", "三万里声明。", "灵台偃伯仆边兵。", "事农耕。", "一气重滋萌。", "万宝迄登成。", "天生嘉谷，博硕又芳馨。", "罄齐精。", "谒款谢嘉生。", "神明地，当阳定，天位来助见人情。", "壁葱璨，金石铿。", "仪礼盛西京。", "灵祈喜、福绿来盈。", "咏夷庚。", "幔城班上笏，銮路趣还衡。", "觚棱双阙，赭案切三清。", "动欢声。", "恩泽遍寰瀛。"]}