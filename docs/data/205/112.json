{"author": "范鎮", "period": "宋", "type": "诗", "title": "送祖龍學擇之赴陜府酌飲贈別次歐陽永叔韵", "paragraphs": ["史君分陜惜別難，緩聽長吟速行酒。", "荆山北面黄河南，千里封疆爲己有。", "往來無窮西復東，衮衮輪蹄利名走。", "甘棠雖云勿翦伐，未必從前不傷手。", "當時遺愛安在哉，賴有聲詩傳不朽。", "擇之寸刃如新硎，歷年何啻十有九。", "胸中藴蓄富術業，此行直欲古人偶。", "近世只知厨傳爲，不顧虛名似箕斗。", "寄言道路如采詩，但問樵夫與田叟。"]}