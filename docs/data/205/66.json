{"author": "蘇頌", "period": "宋", "type": "诗", "title": "林次中示及追和浙西三賢述夢詩其間敘衛公事幾盡輒拾其遺逸再次前韵", "paragraphs": ["曾覽三賢述，吟哦日幾遭。", "文章追李杜，贈答擬劉曹。", "二相逢辰早，中山擅價高。", "才華固相若，光焰實難韜。", "智决推安邑，超騰自髧髦。", "武謀家府秘，晉祝史君褒。", "任重函牛鼎，投虛剸兕刀。", "內庭纔視草，同列便棲毫。", "夷夏欣寧謐，揄揚頌戢櫜。", "臺烏棲直舍，廏馬借拳毛。", "對數開宣室，忠逾諫館陶。", "絲綸長慶制，奴僕楚人騷。", "雙節分千騎，滄波看六鼇。", "带垂金錯落，服賜錦葡萄。", "憂國常箴衮，延賓罕置醪。", "韋平門素貴，周邵職奚叨。", "在鎮民除瘼，還朝雨潤膏。", "星霜恩感舊，休沐事忘勞。", "去蠹過蟊蠈，防仇甚猘獒。", "躬仍主戎索，手不釋書絛。", "相以父年入，權因主眷操。", "神鋒雖爽爽，靈府亦忉忉。", "烏嶺無遺鏃，維城獨贈袍。", "風波消橫議，枳棘奈群豪。", "既悟方城語，何由別墅遨。", "間言多斐貝，閒地少蹊桃。", "世路山川險，愁腸冰炭熬。", "兩朝空獻替，萬里孰呼號。", "都爲尤權勢，終令觸怒濤。", "災屯疑是馬，朋敵目爲牢。", "伊昔來江海，頻年泛棹篙。", "再違文石陛，三擁浙西旄。", "夢覺魂應斷，詩成首重搔。", "緘封寄僚友，往復走軺舠。", "殘漏傳軍柝，新流漲郡濠。", "所懷存北闕，有志念東皋。", "豈謂投荒裔，從茲解袠弢。", "平泉遂榛莽，甘露漸藜蒿。", "像寄浮屠宇，香焚過客艘。", "依然見塵迹，流恨水滔滔。"]}