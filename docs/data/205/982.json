{"author": "吳奎", "period": "宋", "type": "诗", "title": "泛照湖遊天章", "paragraphs": ["愁霖不肯已，陰結彌二旬。", "吾遊欲及時，秉燭出城門。", "泛泛一舫航，密坐環親賓。", "爽氣忽侵袂，重雲稍逡巡。", "俄頃萬里晴，鬼魅伏清晨。", "日光溜水態，照灼無涯垠。", "輕煙緬以沒，微風飈然振。", "菰蒲動幽響，撥刺驚潛鱗。", "浮沈戲鷗鷺，蕩漾開萍蘋。", "榜人發櫂歌，漁翁理罾緡。", "激越自成態，瀟灑何其真。", "清輝不可狀，野思徒紛紜。", "弭棹山之阿，行行問吾民。", "莓苔粘側逕，馬足絕纖塵。", "青谿曲折度，茅屋經過頻。", "川涂斗開闊，夷路夾松筠。", "右轉聳雲構，廣除礱翠珉。", "佛殿爍金碧，標牓自玉宸。", "脩廊盤磴道，等級華堂新。", "最後敞高閣，扃藏帝室珍。", "冥心一薰拂，璨璨羅星辰。", "大哉三聖筆，天縱妙入神。", "名家數幾百，較古誰爲鄰。", "山頭見塔影，樹杪排嶙峋。", "直上遽登造，愛奇忘艱辛。", "秋容媚虛曠，藹藹揚奇芬。", "羣峰出圭角，萬象皆縷陳。", "森爽翠欲滴，蒼茫寒襲人。", "遠心窮碧海，逸興凌高旻。", "躊躇下煙麓，盻眄行復詢。", "僧言王右軍，遺蹟永和春。", "蘭亭有曩基，墨池含漪淪。", "書室閟靈像，五亭餘圓囷。", "次第與探歷，畢景頤厥因。", "簡累脫紛滓，遺榮終幅巾。", "逍遥自得場，此節固離倫。", "憤恥以寄傲，則非吾所遵。", "凉飈拂脩竹，暮靄起長津。", "纓佩顧爲忝，城郭宜爾親。", "回首已遥碧，怳然塵世分。"]}