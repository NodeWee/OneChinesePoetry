{"author": "蘇洵", "period": "宋", "type": "诗", "title": "送陸權叔提舉茶稅", "paragraphs": ["君家本江湖，南行即鄰里。", "稅茶雖冗繁，漸喜官資美。", "嗟君本篤學，寤寐好文字。", "往年在巴蜀，憶見春秋始。", "名家亂如髮，棼錯費尋理。", "今來未五歲，新傳滿盈几。", "又言欲治易，雜說書萬紙。", "君心不可測，日夜湧如水。", "何年重相逢，祗益使余畏。", "但恐茶事多，亂子易中意。", "茶易兩無妨，知君足才思。"]}