{"author": "范鎮", "period": "宋", "type": "诗", "title": "馮允南遠貺佳作有舜律遠相通之句因次韵寄之", "paragraphs": ["盛旦真明聖，平生伏至公。", "遭逢不世出，覆露與天同。", "諒直誠多勉，謀猷媿罔功。", "后王明若日，夷夏慶同風。", "喜氣中兼外，歡謠北至東。", "敢圖嚴密禁，擢處太清宮。", "峻拔山形大，高明地望雄。", "起居無忘古，坐卧只思忠。", "論樂嗟淪廢，求音扣寂空。", "大和非隱伏，至理自穹崇。", "曖昧幽還顯，尊卑降復隆。", "使人思舞鳳，如弋慕飛鴻。", "世事安清謐，人心處正中。", "至醇當直詣，精義故旁通。", "本自關瑶律，還須撫素桐。", "天材由聖作，物理要人窮。", "往古爲經始，來今是考終。", "云爲極微妙，襟抱貯沖融。", "斂聚陰陽氣，窺觀造化工。", "因君說樂事，詩詠照光虹。"]}