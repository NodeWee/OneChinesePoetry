{"author": "蘇洵", "period": "宋", "type": "诗", "title": "丙申歲余在京師鄉人陳景回自南來棄其官得太子中允景回舊有地在蔡今將治園囿於其間以自老余嘗有意於嵩山之下洛水之上買地築室以爲休息之館而未果今景回欲余詩遂道此意景回志余言異日可以知余之非戲云爾", "paragraphs": ["岷山之陽土如腴，江水清滑多鯉魚。", "古人居之富者衆，我獨厭倦思移居。", "平川如手山水蹙，恐我後世鄙且愚。", "經行天下愛嵩嶽，遂欲買地居妻孥。", "晴原漫漫望不盡，山色照野光如濡。", "民生舒緩無夭扎，衣冠堂堂偉丈夫。", "吾今隠居未有所，更後十載不可無。", "聞君厭蜀樂上蔡，占地百頃無邊隅。", "草深野闊足狐兔，水種陸取身不劬。", "誰知李期顧秦寵，不獲牽犬追黄狐。", "今君南去已足老，行看嵩少當吾廬。"]}