{"author": "王柏", "period": "宋", "type": "诗", "title": "挽施子華", "paragraphs": ["二五交運兮，雜糅乎剛柔。", "美惡厚薄兮，何稟生之不侔。", "厚者未必薰兮，薄者未必蕕。", "羌寓形於溟涬兮，藐起滅之一漚。", "惟父母之哭子兮，蹇彼蒼之大尤。", "吾嘗抱此至痛兮，知毅翁之恨難收。", "雖我不識子兮，知謹實而好修。", "撫新碑而感慨兮，相鐸聲之口謳。", "奧山兮泉瀏，淒巘兮雲幽。", "夫子有命矣夫之嘆兮，可以釋而翁之憂憂。"]}