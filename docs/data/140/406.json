{"author": "晁說之", "period": "宋", "type": "诗", "title": "歲暮思劉壮輿近在京師因壮輿言温公勸劉丈合魏宋等志有意合正史之志而離析李延壽之紀傳顧老罷不能聊見於篇末", "paragraphs": ["迢迢使我旅懷悲，促促思君歲暮時。", "江上梅花今在落，鄜州月魄屡圓虧。", "著書有底心過苦，行路無端山更危。", "誰解合離南北史，吾曹白髪恐難期。"]}