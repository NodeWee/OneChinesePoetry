{"author": "晁說之", "period": "宋", "type": "诗", "title": "圓機寵示覽先人元祐末廷試初考倡和詩編長句不勝感佩降嘆如紳字韻直似劉夢得何幸得之輒復作增來詩之美", "paragraphs": ["紛紛既晚宜無恨，尚憶當年獻策人。", "小子何能初躍馬，大臣不肯舊垂紳。", "叔孫處處偏知毁，景監人人總作因。", "格律攄情如夢得，難禁孤淚濕新春。"]}