{"author": "晁說之", "period": "宋", "type": "诗", "title": "鄜州張路鈐處見東坡所書漁父四首感歎之餘因思諸王孫伯言善歌此辭每以爲樂作寄伯言視張", "paragraphs": ["庾郎幾尺大腰圍，江北江南有好詩。", "今日王孫渾得似，仍知漁父醉醒時。", "爲我高歌掩明鏡，上方涼簟鬼神悲。", "我曹早有江湖興，風雨輕鷗細細隨。", "君朝明光我圁洛，愁腸只有醉爲期。", "海外騎鯨消息斷，無窮飛絮解相思。", "孤舟本要載西子，欲付此聲知有誰。", "安西將軍元好事，紙背題來十襲之。"]}