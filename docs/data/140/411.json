{"author": "晁說之", "period": "宋", "type": "诗", "title": "鄧聖求作端明時嘗贈予詩云妙論出六合微言破九流其言雖過矣要是前輩中有相知者逮今將三十年奔走鄜州諸邑察視保甲感舊作長句", "paragraphs": ["白頭關塞走匆匆，曾玷山公啟事中。", "妙論微言思落日，荒山窮谷夢悲風。", "八哀欲賦嗟無語，三徑宜歸恨未容。", "却願掃除西域去，預羞麟閣畫邉功。"]}