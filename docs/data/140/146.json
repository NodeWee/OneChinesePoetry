{"author": "晁說之", "period": "宋", "type": "诗", "title": "送邵大兄知果州", "paragraphs": ["先生之子徵聘日，自當黌舍稱先生。", "即今白頭青眼絕，空持短策長安城。", "漢宮雨露一朝到，劍閣山川五馬行。", "既成詩書鄒魯俗，難忘家世伊洛情。", "穰橙鄧橘饒渠勝，魏紫姚黄如我盟。", "約束南充謝家女，飛空倦矣復齊氓。", "鴈遠難羣聲不斷，□□□□□□□。", "顧我寧無意遠遊，羸病不得俱徂征。", "長亭無酒酌君别，獨将此恨西南傾。"]}