{"author": "晁說之", "period": "宋", "type": "诗", "title": "頃客解梁有詩云中條山下讀周易定是前身關子明是時頻與張芸叟侍郎通書亦嘗寄此詩呈視今再過此郡遇芸叟之客王六東起感懷而作", "paragraphs": ["坂路十年塵坱身，不知何事往來頻。", "敢言上國非吾土，自許中條是故人。", "志在韋編徒寡與，人亡陸海漫多珍。", "龍門有客暫相值，頗話年來亦苦辛。"]}