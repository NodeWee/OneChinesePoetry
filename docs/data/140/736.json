{"author": "晁說之", "period": "宋", "type": "诗", "title": "三月五日南京梢工來報船經金人殘毁之後尚有書籍存者且以二詩爲信忽睹高仲夷唱和詩不勝感嘆輒用其韻識其事率同賦", "paragraphs": ["桃花源上避秦人，豈料漁舟見此身。", "胡虜殺人掊玉帛，簡編破櫝委泥塵。", "誰施骨肉死生惠，只有皇天后土仁。", "可保斯文猶未墮，廟堂宜亦用儒臣。"]}