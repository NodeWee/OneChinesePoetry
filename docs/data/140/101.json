{"author": "晁說之", "period": "宋", "type": "诗", "title": "至河中首訪鬼拔河圖有畫人云因陸學士移其壁乃毁寸盡令人感慨終日有作", "paragraphs": ["坎坎分明拔河戲，盛在北朝唐尚爾。", "畫手何人鄭子虔，妙不戲人惟戲鬼。", "更無獰厲可嚴怖，既曰依人人是擬。", "家家賈勇負勝餘，見之心寧不知耻。", "最是隋宮窈窕春，汗粧蓬髮羞相比。", "故宜落筆在蒲州，門外河來三萬里。", "鄰幾舍人有搨本，詩翁賦詩名更起。", "詠詩想畫二十年，客舍此邦心自喜。", "攬真永絕僞物欺，顧影豈盡形儀美。", "嗟予斷絕百事心，癡處留情獨在此。", "魑魅魍魎好奔迸，文彩風流終棄圯。", "出門訪之無處所，惜哉史君陸子履。", "但欲便坐易瞻玩，不知壁古難移徙。", "豈無剥落一寸餘，我願寶之若瓊蘂。", "不然當學補亡詩，收拾粉本細綱紀。", "或謂前年九鼎成，時無雜糅清如水。", "雖有高室誰瞰之，亦莫揶揄毛手指。", "帖壁不祥宜遁逃，綵門抛捘方靡靡。"]}