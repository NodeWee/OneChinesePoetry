{"author": "晁說之", "period": "宋", "type": "诗", "title": "三川言十數年前嘗有一短帽騎驢之士半醉徘徊原上久之曰三川非昔時比矣恍惚失其人所在有收杜老醉遊圖者物色之知爲杜之再來也予獨鄙之作詩二首  其一", "paragraphs": ["君不見少陵有客字子美，三賦獻罷胡塵起。", "招魂收涙謁行在，寧論家室三川裏。", "雲寒日淡劍閣深，翠華望斷塵埃底。", "狼虎食人大道傍，回首妻孥須怖此。", "亦嘗寄書問訊之，鯉魚何在滄溟徙。", "晚年雖卜浣花居，心折秦雲恨有餘。", "茯苓不御丹砂就，仙去還來縱目初。", "乾坤宿醉參横醒，且策東家舊蹇驢。", "鄰里一人安可得，亦無墳冢可蓁蕪。", "人間偪仄何偪仄，却自騎驢追李白。"]}