{"author": "晁說之", "period": "宋", "type": "诗", "title": "王性之自揚州遷路相訪於海陵荷其意厚非平日比贈詩以别", "paragraphs": ["九死性命存，乃到海陵倉。", "海陵何所有，麋鹿晝成行。", "多倉多麋鹿，今也恨難忘。", "爰從本朝來，人物上國光。", "容我迹其間，性之因翺翔。", "性之篤忠信，又復能文章。", "一世所趨附，在眼獨不忙。", "困於州縣吏，斂翼弗許張。", "蹉跎誰識之，心膽空堂堂。", "我不自揆者，薦之三府傍。", "相公意似順，衆口極雌黄。", "我斥不得容，爲子增慨慷。", "子行羣賊中，妻孥道路長。", "掛帆揚州灣，聞我病在床。", "不尋枉渚來，或謂子不剛。", "活我以簡策，飽我非稻粱。", "告别閩嶺去，波浪春風狂。", "既欲殺風母，又欲射天狼。", "四海俱已震，何處一身藏。", "揮淚與之子，關雎哀不傷。", "禄山傾社稷，朱泚侮君王。", "於今無此孽，但可正皇綱。", "文章出號令，忠信被農桑。", "之子抱此器，用之斯民康。", "吳酸宜勉强，無煩憶粟漿。"]}