{"author": "晁說之", "period": "宋", "type": "诗", "title": "說之復兼二公而作圓機既同邪籍之契顯夫又與僕元豐五年登科事相類時曾子固坐失考罰銅三十斤後爲先人語之甚詳", "paragraphs": ["波臣好蕩箕風急，浮世誰爲自必人。", "顧我高飛摧短翮，念君闊步躓長紳。", "一枝青桂憎兄好，三府丹書重友因。", "近接語言遙夢寐，共將白髪傲芳春。"]}