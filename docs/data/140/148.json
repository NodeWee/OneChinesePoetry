{"author": "晁說之", "period": "宋", "type": "诗", "title": "謝程致道監丞以秋夜直舍二詩相視并簡蘇在廷少監", "paragraphs": ["秋風雖云高，不到建章宮。", "巨麗發妙思，翰墨争豪雄。", "移子范舟興，入此潘廬中。", "詩成到誰手，蠒面絲髮翁。", "豈不憐此老，氣薾志亦窮。", "聊以壮觀之，行潦落長虹。", "低頭謾漠北，攘臂徒遼東。", "自娛蓬蒿興，敢傍珪璧叢。", "清時難但已，有感如霜鐘。", "慎莫視蘇子，是更得家風。"]}