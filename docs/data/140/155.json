{"author": "晁說之", "period": "宋", "type": "诗", "title": "十二弟寄所和邵子文病中感懷之作復次韻寄子文", "paragraphs": ["先生窮著書，寧比近術赦。", "天故使之貧，赤手唯書籍。", "或者窺殘篇，律呂起韶夏。", "微意有子傳，光燭不鄰借。", "大臣薦曰才，留守勸征駕。", "講席出正塗，肯以眇跛訝。", "生平畎畝心，願被草木化。", "卧龍終佐漢，捫虱聊倚華。", "二君獨何居，耿耿心中夜。", "不悟伊呂間，安容管葛亞。", "璞玉詎連城，祇堪雙則價。", "何事揶揄鬼，疾病尋舋鏬。", "井臼每苦煩，藥食則不暇。", "不藥得中醫，默符覆器□。", "哦詩便無恙，乞酒宴茅舍。", "彌荷天地恩，性命永其貰。", "饑鷹侍中輩，死矣一飽乍。", "顧我與君侯，更愧東山謝。"]}