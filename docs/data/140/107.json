{"author": "晁說之", "period": "宋", "type": "诗", "title": "三川言十數年前嘗有一短帽騎驢之士半醉徘徊原上久之曰三川非昔時比矣恍惚失其人所在有收杜老醉遊圖者物色之知爲杜之再來也予獨鄙之作詩二首  其二", "paragraphs": ["君不見杜老死去傲九天，肯顧帑臭下山川。", "問予何事知其然，此世此老無姻緣。", "平生志願得酒眠，暫時去作酒中仙。", "況今仙侣瓊琚連，瑤池醉倒阿母前。", "一瞬人間億萬年，泰山爲塵海作田。", "何處更復有山川，鳳凰五色歌雲烟。", "三川何人莫浪傳，汝曹虱腦真可憐。", "華清有夢亦狂顛，夜闌秉燭仍悁悁。", "君不見狄郎志尚冰玉堅，獨聞此老近作佳城篇。"]}