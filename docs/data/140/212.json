{"author": "晁說之", "period": "宋", "type": "诗", "title": "流寓海陵半年忽得周元仲分寧書欣慰與常日不同輒有作代書", "paragraphs": ["海陵士子江東客，我到海陵無主人。", "蒼波知君到何處，直待書來消息真。", "與君相去歲月久，世事茫茫誰出手。", "桑田欲變仙人去，鶴駕雲軒安得取。", "愁腸出淚付滄波，江上秋風奈我何。", "何處雲山君待我，更煩先寄綵雲歌。"]}