{"author": "晁說之", "period": "宋", "type": "诗", "title": "說之有庭珪真墨一爲儀真賊所焚伏蒙二十二叔特以真墨見惠因喜出意表輒賦詩申謝", "paragraphs": ["黄瓜忌三摘，吾臂醫九折。", "有如老商胡，何言問折閲。", "兒藏廷珪墨，賊火出烈烈。", "是時干戈起，髑髏積不血。", "寧復有此物，硯北伴白髮。", "叔父曰賜汝，可憂百如結。", "矧此微物者，戲劇論巧拙。", "拜吾叔父賜，理亂聞一轍。", "再拜叔父賢，世珍視不屑。", "百拜叔父意，兒學安得輟。"]}