{"author": "晁說之", "period": "宋", "type": "诗", "title": "今年暑氣甚劇六月二十八日初伏之末風雨甚横既而便晴有感作", "paragraphs": ["庚暑既云初，甲運将復浹。", "正當相火行，如持溽土□。", "炎熾及雲霄，煩燠況僕妾。", "皇天不勝毒，一日思自愜。", "箕畢靡遑舍，巢穴徒更讋。", "兩脚壓嶙峋，風威振巀嶫。", "滂沲驅鬼神，庭除覓舟楫。", "扶搖百年木，斬馘一瞬捷。", "豈容壺蟻蠧，諒搜芥龍厭。", "我屋茅何支，彼田禾已躐。", "簡編恨枯槁，縱横恣涾浥。", "泉酌便無情，湯餅誰爲饁。", "亟欲撝絺綌，從此正經蹀。", "矯首凌鶴翔，奮身脱鳶跕。", "寧知不亹亹，俄覺復燁燁。", "强陰難節制，衰陽易威脅。", "藴隆增幾倍，怫鬱起重疊。", "蝗陣暫侜張，穀根自安貼。", "蜩狂噪百尺，鳩慚勞兩頰。", "我亦悶賦詩，欲語而膽怯。"]}