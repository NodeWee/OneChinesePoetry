{"author": "晁說之", "period": "宋", "type": "诗", "title": "癸未歲余與開封解安行同知定州外縣赴二帥上元之集今辛卯明州燈夕公會上見邸報解以大夫知嘉州感舊作寄", "paragraphs": ["伊昔中山勝事賒，初當三五便開花。", "君能選色沉醉倒，我自傷心深感嗟。", "聚散十年逢節序，窮通百態各天涯。", "使君綺席誰同樂，莫遣燈花照鬢華。"]}