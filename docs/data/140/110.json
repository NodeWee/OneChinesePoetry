{"author": "晁說之", "period": "宋", "type": "诗", "title": "宿洛川嘉槐驛其槐真可愛因思李承之待制嘗爲此縣令有所建退省堂存焉", "paragraphs": ["昔爲扁舟客，益覺此生浮。", "逮今郵亭役，重膇仍百憂。", "嗟予何所可，歸去無田疇。", "慚愧庭下槐，百年霜霰秋。", "上苑誰移根，兔目自山丘。", "曾見李長官，矯矯增風流。", "欲登退省堂，秀句吟白頭。", "天上問風月，還似當年不。"]}