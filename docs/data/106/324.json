{"author": "李呂", "period": "宋", "type": "诗", "title": "泊雷公步涉豫章境江流淼漫煙村夾岸景色橫出顧挹不暇舟中偶獲古風一首", "paragraphs": ["我昔閲畫圖，酷暑江天景。", "是行不作難，巨艦寄萍梗。", "柁樓一放目，合付詩管領。", "煙雨山出沒，浦溆林逾靜。", "水行三四家，蓑篷事畦町。", "閑牛負烏鵲，散牧無人境。", "淼淼萬頃波，撇掠小漁艇。", "南風吹霽月，碧玉兼天浄。", "清絕迺如許，獨恨句非警。", "强作捧心顰，語出輙肯綮。", "共載多騷人，解頤埒匡鼎。", "模寫入新詩，敢憚再三請。"]}