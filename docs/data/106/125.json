{"author": "崔敦禮", "period": "宋", "type": "诗", "title": "前用吉字韻問嚴子文疾再和問疾之詩不工甚矣既辱和章又承用吉字韻爲貺率爾繼作敬問起居公自謂平生不服溫劑此寡慾之驗也何恙不愈詩以見意", "paragraphs": ["日來間何闊，坐見月初吉。", "欲往扣齋扉，政恐勞取瑟。", "聞公清凈緣，巧笑却銀櫛。", "露骨秀寒松，烘晹嚥暖日。", "鍾乳無千兩，牙籤堆萬帙。", "愛詩屢忘餐，愛酒勤種秫。", "心安身自輕，却老非牛膝。"]}