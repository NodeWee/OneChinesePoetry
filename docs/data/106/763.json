{"author": "李流謙", "period": "宋", "type": "诗", "title": "晚步江滸有得黿大如箕贖放之鄰叟言此家前數日已嘗得一煮之通夕旦發盎視之黿忽引首以水噴其面茲亦可驚異者作是詩以爲好殺者之戒", "paragraphs": ["卷帆江臯日西斜，散步聊縱腰脚麻。", "有黿如箕誰所得，繩貫四足尚喘呀。", "偶然相值不忍去，倚杖却立空咨嗟。", "客囊雖云甚羞澀，數金何惜死可賒。", "破筐解縛置池上，初猶不動如磔蛙。", "舟人共觀各呼舞，稍稍有力能爬沙。", "須臾一躍不復覩，去侶蛟鱷朋魚蝦。", "隣翁又傳可愕事，宜誌簡牘懲凶邪。", "近嘗得一付湯鼎，通夕爛煮勞薪葭。", "黎明發盎欲下箸，以水噴面摇其牙。", "此言聽者驚自倒，小人不戒愚何加。", "我今贖放豈爲德，逡巡得脫汝幸耶。", "不須叩門問長史，無用染指嗔子家。", "祝黿好去勿浪出，水有網罟陸有罝。", "作詩快讀不能寐，展轉屢見燈生花。"]}