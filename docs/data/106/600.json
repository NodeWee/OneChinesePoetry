{"author": "李流謙", "period": "宋", "type": "诗", "title": "同游公玉伯氏季氏遊水陸院濯纓閣以清斯濯纓分韻賦詩得斯字", "paragraphs": ["積雨泥斷道，扶筇將何之。", "愁蹲寡情味，竄壁如蠅癡。", "朝暾惠新晴，僊風起衰萎。", "振衣欲有詣，扣扉適相期。", "百步得精廬，一丈清泠池。", "老木圍蕭森，回風影差差。", "向來赫然者，挾冰誦昔非。", "晤言意能消，真適神不疲。", "鱗游鳥空翔，趣舍各不知。", "我閑苦枵餒，吏奪君嗟咨。", "拙巧自殊用，靜躁亦異宜。", "能來共幽曠，合處或在斯。", "夜光栖重囦，草木生光輝。", "抵鵲者誰子，而况彈病鴟。", "我有飛霞裾，雲旗駕靈螭。", "舉頭叫閶闔，九萬風反低。", "敬以贈美人，嘉惠無時衰。"]}