{"author": "李流謙", "period": "宋", "type": "诗", "title": "予舊服朮迂其效棄去比過臨邛蒙李丈分惠并副以詩次其韻以自警", "paragraphs": ["是身如芭蕉，敢保金石固。", "得生况尪陋，愧彼碩且武。", "百萬護一喘，人自疑竊斧。", "靈根著異效，嘗資一溉助。", "苦邀旦夕驗，棄去悔昔誤。", "那知百破衣，豈易一線補。", "滄溟稱微溜，九仞亦拳土。", "見彈思炙美，拊手鴞未許。", "九州作秦鼎，萬生入燖煮。", "赫然一炊頃，衆忿久已貯。", "碑方嶧山夸，骨作驪山腐。", "初心欲速耳，竟不守門戶。", "吾宗活人手，一諾輕季布。", "緘詩遣分送，愛我骨肉似。", "恐爲石髓凝，亦防山鬼妬。", "汲汲事服餌，長謠記所自。", "願求必世仁，借秦諭其故。", "解牛得養生，持問子莊子。"]}