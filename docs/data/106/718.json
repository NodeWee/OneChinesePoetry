{"author": "李流謙", "period": "宋", "type": "诗", "title": "林夫體中不佳而能不廢翰墨且蒙以文軸見教其天性所嗜如此敬嘆不已既勿藥作詩賀之", "paragraphs": ["瓠肥不必緣糠覈，倒床鼾睡掀四壁。", "飯山詩好自應瘦，騎省賦成髮先白。", "公子翩翩鍾鼎家，宜有騷人歌錦瑟。", "數從癯儒弄文字，坐令二豎喜投隙。", "藥裹關心始置之，往往呻吟出圭璧。", "由來物理論根種，虎生則斑鷹則擊。", "浣腸濯胃固佳手，愈風却痁非此力。", "東風吹園花正開，新禽向人語磔磔。", "疾來相就破除之，萬事可拚春可惜。"]}