{"author": "李流謙", "period": "宋", "type": "诗", "title": "宣孺斫庭前蘆葦見山有薝蔔入坐中示詩次其韻", "paragraphs": ["扶摇何啻九萬里，盍不往作蛟螭騰。", "笑我真爲折腰尉，如君雅稱哦詩丞。", "輒班下寮愧連璧，屢愛新詩工琢冰。", "斫林與山出眉目，欲喚逋客招野僧。", "晚香入簾恨悒悒，坐恐瘦骨成稜稜。", "賞幽豈足廢官事，凈社久冷從公興。", "芙渠薝蔔一家耳，相看未易分級層。"]}