{"author": "李流謙", "period": "宋", "type": "诗", "title": "錢元質飲客月巖前小亭酒半月上移席坐巖下四顧林塘景氣清絕眉山程進儒謂予不可無詩因作此", "paragraphs": ["兩山齊起屹雙闕，一巖突出刳寒月。", "成行松桂自昭穆，入耳流泉間宮角。", "向來妙思發天藴，突兀小亭著能穩。", "漁郎撐舟更何之，不信武陵眉睫近。", "慇懃置酒臨清夜，主人不凡客殊野。", "酒酣燭暗月初上，却徙胡床坐巖下。", "疎疎林隙半輪懸，破碎寒塘萬珪璧。", "恐有仙人海上來，髣髴天風響環玦。", "蟇頤先生有矜色，索我題詩紀清絕。", "才薄將奈此景何，喚起吾家跨鯨白。"]}