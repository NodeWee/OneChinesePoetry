{"author": "李流謙", "period": "宋", "type": "诗", "title": "偶連日食鷄夜夢有截一支者頗憐之有謂予言雞之被烹酷過於是驚覺作此詩以自警", "paragraphs": ["平生不喜殺，殺戒宿所欽。", "累此多病身，蔬食慙未能。", "連日乏庖供，隻雞薦肴蒸。", "異夢發宵驚，截支血霪霪。", "旁立爲咨嗟，或人惠嘉音。", "見牛未見羊，盍不推此心。", "萬生均一愛，豈較人與禽。", "君看雞遭烹，楚痛甚斧砧。", "撫枕矍然悟，此豈神所箴。", "驚魂欲違幹，駭汗屢洒膺。", "內懼仍自欣，小差輒相懲。", "白璧護微疵，寧非憂之深。", "長平四十萬，一掃輕蟻蠅。", "暴殄置不問，天邪匪聾喑。", "稔惡侈後罰，幽誅毒炮燖。", "冥冥思昔愆，栗栗厲素襟。", "贖魚有前章，併以警侈淫。"]}