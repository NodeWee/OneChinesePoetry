{"author": "李流謙", "period": "宋", "type": "诗", "title": "十八日同少虞才夫子友子西泛舟", "paragraphs": ["清江不知日夜長，前日平流吹作浪。", "得得來尋白鳥盟，仍喚津人操兩槳。", "殘紅漸稀綠漸多，苦留不住如春何。", "細看恰有三十日，我醉起舞君當歌。", "紫微玉堂九天上，人非仙骨何由往。", "舟中俱是斬蛟人，洗眼待觀龍虎榜。", "夜歸錯落北斗橫，轉枕喔喔塒鷄鳴。", "一春常嗟睡不足，幸無官事莫相驚。"]}