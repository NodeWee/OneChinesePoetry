{"author": "李流謙", "period": "宋", "type": "诗", "title": "同馮縉雲游無爲以吾獨胡爲在泥滓分韻賦詩得泥字", "paragraphs": ["人言躍馬妨杖藜，世士不可污丹梯。", "人言解牛非割雞，豈信截玉如截泥。", "山林朝士弧矢睽，一物異用鵠之栖，妄生濤瀾分畛畦。", "我自局狹誰排擠，先生大千一手提。", "使握鼎鉉如扶犁，豈於喧寂心生翳。", "朝驅兩輪鹿護麛，暮閲千紙髮變黳。", "痛者手摩攣者携，蚊虻膚撓夕夢迷。", "餒蛟仄目初生羝，血牙未洗遭燖刲。", "天公付公爲旱霓，作三日雨徵可稽。", "詰朝棧路沿澗溪，籃輿軋軋勞攀躋。", "束縛繡斧揮金鼙，吏奉杖屨從小奚。", "指點山水窮坤倪，夜談隠具窺緗綈。", "曠然冥蒙徹甕醯，轉變前境塵却犀。", "我自嘆駭失徑蹊，公如大像頭小低。", "嗟乎太倉此一稊，不從公來噬其臍。", "是山冠冕川東西，二大老文光璇題。", "公不一語意慘悽，是以稽首拜馬蹄。", "欣然傾倒珠玻璃，飛天寶焰照栱枅。", "夢中櫂唱驚鳧鷖，挽衣不留恨空齋。", "悲願苦切哀黔黎，早縛渾厥臣羌氐。", "快讀大頌崖天齊，把茅歸謝黄金閨。", "收拾伊傅從阮嵇，爲公再歌歸來兮。"]}