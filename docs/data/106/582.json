{"author": "李流謙", "period": "宋", "type": "诗", "title": "鄴守以石刻屈平昭君像見惠因思大夫之忠貫白日而凌秋霜在所不論而昭君以傾國之豔擅天下之色乃不肯自同衆姬貨畫師以求媚此尤爲可感者爲賦此篇", "paragraphs": ["璇題朝曦麗，椒殿春風香。", "带日羨寒鴉，灑鹽引癡羊。", "那知韶葩妍，有此秋節剛。", "千金非我愛，所重在行藏。", "奮然斬畫史，低頭笑君王。", "呈身由諂壬，百態恐不當。", "照影見冠佩，豈不羞帷房。", "自從到北庭，幾閲紫塞霜。", "年年鴻鴈歸，不寄一字將。", "却悲降將軍，高臺望故鄉。", "至今青塚上，沙草不肯黄。", "吾觀嬌色兒，睥睨此濫觴。", "孽閹擅國辟，天地爲低昂。", "眼前殺師傅，但有涕淋浪。", "區區一女子，去留係毫芒。", "我行桃李村，高髻餘舊粧。", "負薪行汲泉，不願同康莊。", "爲計盍不爾，乃以美自戕。", "初心豈其然，薄命遭彼狂。", "離騷照白日，至今祖文章。", "婉孌古稱士，後先出寒鄉。", "遺刻共想像，再歌重慨慷。"]}