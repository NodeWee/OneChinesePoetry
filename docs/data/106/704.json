{"author": "李流謙", "period": "宋", "type": "诗", "title": "比觀仲結諸公課會皆勍敵也行就舉南宮作此贈之", "paragraphs": ["文章末流乃科舉，剽東掠西何等語。", "得者矜誇失者羞，其中往往分賢否。", "一官垂涎儻不勉，譬之北轅求適楚。", "諸君堂堂萬騎將，折箠自足笞狂虜。", "收拾波瀾著盆盎，却恐蛟龍愁窘步。", "信手拈來即三昧，安用區區備先具。", "朝窗暮几不停綴，寶玉牽聯鬭奇富。", "論如過秦有古意，賦擬兩都多傑句。", "朝來次第出示我，兩耳卓槊驚咸濩。", "華歆便可置龍頭，牧之豈肯居第五。", "我駭虛弦痛方定，未暇相從執旗鼓。", "請君勿見小敵怯，一戰而霸在此舉。", "歸來凈洗科場業，別與斯文立門戶。"]}