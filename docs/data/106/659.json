{"author": "李流謙", "period": "宋", "type": "诗", "title": "吾友黄仲秉讀枚乘七發至所謂洞房清宮命曰寒熱之媒皓齒蛾眉命曰伐性之斧感而作詩以示予予謂乘嘗事吳已而去之梁斯言也殆爲兩君發歟賢司馬長卿長門遠矣因次韻以申其意", "paragraphs": ["讀書必知書，枯枿不足斧。", "隻詞詣微隠，連軸皆剩語。", "枚生老賓客，筆力散雹雨。", "吳梁兩驕王，橫甚鬫哮虎。", "編須笑直前，調度豈兒女。", "刈蕭培芳蓀，遠鄭進韶舞。", "斯文豈徒然，丹石起病窳。", "操瑟走齊門，託身恐非所。", "老濞竟斧砧，埋骨無塊土。", "梁亦殞牛禍，廟社幾奪主。", "至今存遺編，快讀氣屢鼓。", "長卿素佞人，清芬愧蘭杜。", "長門賦淫僻，主心侈莫禦。", "百年校賢鄙，何啻跖與禹。", "黄郎眼如月，妙義窺肺腑。", "拈出標雅箴，霏屑紛落鋸。", "枚生其伯仲，犬子但牧圉。"]}