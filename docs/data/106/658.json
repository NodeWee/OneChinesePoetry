{"author": "李流謙", "period": "宋", "type": "诗", "title": "題宇文叔昭閲齋齋名予所榜也有王正卿畫四時小景", "paragraphs": ["乾坤萍在江，日月蟻旋磨。", "吾生與化俱，反照若觀火。", "蠻觸鏖兩鬭，臼圈聽一簸。", "射鈎仍相國，嬖者死於餓。", "種瓜乃故侯，蹶張終上佐。", "支離竟能賢，青黄未足賀。", "炷香閲茲理，萬事一笑可。", "城南有豪士，豈但雄于貨。", "麒麟夢不到，林沼計未左。", "便齋愜清閟，憑几了衆夥。", "胸中大水鏡，月皎雲破墮。", "世故自起伏，一瞬奔馬過。", "金石波空流，檜杉老不挫。", "他年觀河性，依然等髫鬌。", "我友王郎子，筆墨出笑唾。", "酒酣洒素壁，埃𡏖不敢涴。", "春梢有餘妍，秋林氣磊砢。", "彈指四時具，轉物子亦頗。", "此機與我同，妙出一關鎖。", "予生拙行世，泥塗笑鼈跛。", "但存閲世眼，空花已成果。", "從今識沉冥，甘作枯株坐。", "要知無所閲，到岸乃旋柁。"]}