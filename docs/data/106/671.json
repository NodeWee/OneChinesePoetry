{"author": "李流謙", "period": "宋", "type": "诗", "title": "文南朱使君葬其故人鈐兵李侯士大夫高其風義作詩美之亦賦一首", "paragraphs": ["翻手爲雲覆手雨，自昔嘗聞少陵語。", "年來雅道更蕭颯，反眼朋游成越楚。", "便當續草絕交論，誰與重尋懷舊賦。", "一洗衰風振頹敗，我爲使君高此舉。", "故人流落死未葬，藁殯蕭蕭泣行路。", "破棺露骨沙草秋，紙錢號風白日暮。", "傷心重念百年交，洒涕親營一抔土。", "送喪不煩司隸傳，擇地當鄰烈士墓。", "龜趺大字日星煥，馬鬣新封鬼神護。", "恩流枯胔河海深，氣激頑夫金石沮。", "漬綿高義古所尚，掛劍初心吾敢負。", "張陳未死已相賊，笑彼安能保身後。", "九原可作定慨然，想見沾衿淚如注。", "清溝突起驚創見，繡被吹來自何許。", "區區論報未足道，此段徒能戲兒女。", "滄溟可涸山可磨，我詩自可傳千古。"]}