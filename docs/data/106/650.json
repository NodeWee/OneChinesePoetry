{"author": "李流謙", "period": "宋", "type": "诗", "title": "勾龍元應以詩送王子友從譙綿竹之招語多見及次韻奉酬", "paragraphs": ["取友須四方，不去誰汝縶。", "君慙棧豆戀，自了非駿骨。", "王郎惠然來，車從暖寒寂。", "鸞鵠照清泚，餘子可廝役。", "手把一紙書，髯兄我重客。", "白虹貫襟袖，新詩玉剖石。", "女須翁絕憐，茂苑蘭所宅。", "殷勤記君意，倚頼耕寸筆。", "一朝存沒異，悵恨頭欲白。", "慰眼君自足，有兒况英物。", "盤谷宗斯文，向來指正脈。", "遺藁敬相授，補亡綴離析。", "此翁不可見，此婿未易得。"]}