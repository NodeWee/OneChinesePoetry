{"author": "李流謙", "period": "宋", "type": "诗", "title": "予游潼川將訪魏城令君李仲明而不果作此寄之", "paragraphs": ["骨肉纏恩愛，友朋綴情義。", "於君若兼之，何生結此契。", "朅來東川游，咫尺桃李縣。", "引車意甚决，牽衣事輒挽。", "我如空中雲，隨風出巖岫。", "又如波上舟，東西聽水手。", "有心不能酬，富貴那可必。", "富貴吾不願，此見未宜失。", "裁詩說相思，過鴈或堪託。", "鴈能見君子，嗟予鴈不若。"]}