{"author": "李流謙", "period": "宋", "type": "诗", "title": "東巖施頭陀所隠也頭陀唐人初居郡之奉聖寺太守獨孤見之頭陀不加敬獨孤怒既去遣吏捕之頭陀以笠涉江至此山吏隨焉頭陀隠巖間兩虎守之吏駭退即其地爲院昔律今禪予昔侍親守簡數來游再到賦此詩", "paragraphs": ["勝地憶屢到，變革非昔年。", "律居掃積陋，禪房侈舊觀。", "老衲不可見，遺事故老傳。", "使君擅一壑，憑愚妄自賢。", "定心初不摇，蚊虻卒飛前。", "赫然漲蛙腹，欲以火燎天。", "一笠渡清波，絕壁守兩斑。", "游戲出小異，褫駭飛殘魂。", "慢敬汝則勞，道力屹如山。", "一笑置勿問，爐薰裊輕煙。", "洗盞酌石溜，吻頰冰雪寒。", "却憶飛泉句，泫然思老仙。"]}