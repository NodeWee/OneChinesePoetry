{"author": "崔敦禮", "period": "宋", "type": "诗", "title": "至清口聞水閲甚盛邊人言辛巳歲敵騎逼淮劉信叔軍南岸欲載神勁弩至中流射之求數舟不可得今戰艦之盛前未有也因成四韻", "paragraphs": ["曉日旌旗錦滿川，阿童初試漢樓船。", "露橈天與神機秘，擊楫人同壯志堅。", "行恐黄河冰可渡，已聞青海箭先傳。", "佛貍莫夢淮邊樹，看攬長蛟下沒淵。"]}