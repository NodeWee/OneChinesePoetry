{"author": "李流謙", "period": "宋", "type": "诗", "title": "中秋玩月以東坡詩不擇茅簷與市樓况我官居似蓬島爲韻得似字", "paragraphs": ["十年中秋不見月，譬之去國唯喜似。", "朝來氛翳崩厥角，天公粲然一啟齒。", "夕月可占此其祥，枯龜未必知許事。", "黄昏天宇開琉璃，出雲微覘摶空勢。", "要人故自作遲遲，悵望豈知空歲歲。", "玉峰一掌開喬嶽，銀海千尋湧平地。", "光吞箕斗不自持，影薄魚龍無處避。", "烟林差差鳥未定，露草涓涓螢暗墜。", "唯我心源初不動，炯炯摩尼照濁水。", "四門宏開衆陰伏，六藝高懸百家廢。", "餘輝切勿丐老蚌，尤物溺人非所貴。", "何如美酒入詩腸，化作錦囊珠字字。", "南樓萬丈高切雲，彈壓山川據要會。", "當年老子興不淺，閒據胡床想風味。", "今人未必輸古人，况復我友半傑士。", "凌晨尺紙飛羽檄，一約而來羶集蟻。", "夜如何其不須問，酌盡滄溟放君起。", "酒酣起舞踏寒影，滿地瓊瑶驚破碎。", "仙娥手拊丹桂樹，裛裛天香落襟袂。", "洞天六六我所家，摩拍洪崖肩綺季。", "霞雲不著著青衫，生恐羣仙笑憔悴。", "旁人勸我聊爾耳，仙娥好意君勿阻。", "海鯨背穩風力强，看我轉頭三萬里。"]}