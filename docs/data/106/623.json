{"author": "李流謙", "period": "宋", "type": "诗", "title": "自離蕪湖多阻風是日早次鴈汊風順亟駕帆以行既而稍駛落帆之半晚次雷口舟人以貪風曛暮不得泊幾危", "paragraphs": ["九牛可倒曳，兼旬逆風裏。", "老來硯筆衰，文思每如此。", "篙兒疲晚牽，赤日汗流趾。", "峻阪有疾圓，禿羽無縱矢。", "朝來日初亮，旗脚忽西指。", "豎帆沸羣呼，劈浪輕一葦。", "路經百家村，鷄豚不敢市。", "有客訪江滸，疾談幸其起。", "過目不留瞬，倏忽洲渚異。", "一日三日程，長年抃而喜。", "敏者貴乘便，拙者拱以竢。", "齊人誚軻迂，秦亦毒鞅駛。", "吾嘗爲此論，誰肯味無味。", "使帆勿盡風，如食勿盡美。", "君看赤手人，重負亦俱至。"]}