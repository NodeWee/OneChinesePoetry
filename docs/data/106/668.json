{"author": "李流謙", "period": "宋", "type": "诗", "title": "無害弟之官梓林伯氏無虧序送之極兄詔之義予言贅矣姑以其意而申言之", "paragraphs": ["吾家老仙一世師，挺特風槩老不衰。", "平生行己有本末，世人不知其天知。", "急流勇退人恨早，纖塵恐汙白玉姿。", "精神强健腰脚輕，鬖鬖白髮明鬢髭。", "盤谷亭前一幅巾，子掖孫携翁笑歖。", "無官一品錢滿屋，汝輩持底逃寒饑。", "指心一點物非物，向來所貯惟不欺。", "慇懃寶此徵後福，如印券契火灼龜。", "我勤樸斲爾塗堊，障護風雨期勿隳。", "庭前百拜領翁語，有毫髮愧非翁兒。", "季也才力百倍予，天之報翁或在茲。", "得其一體敏且强，遇事雹落雷電馳。", "莫嫌掾尉官職卑，正欲小試觀異時。", "弟兄贈言出寸丹，豈但趣和同兒嬉。", "伯氏有德君子哉，發言不妄如發機。", "敘文千字炯星日，是病苦者之神醫。", "願子銘几銘盤盂，驊騮萬里未易期。", "悲莫悲於生別離，鴈序可忍霜風吹。", "丈夫遠懷在門戶，正使蟻聚終奚爲。", "酒闌上馬飛鳥疾，我亦安能空鬰鬰。"]}