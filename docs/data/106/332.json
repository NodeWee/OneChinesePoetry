{"author": "李呂", "period": "宋", "type": "诗", "title": "某伏蒙丈人僉判出示嘗與侍郎鄭公淺沙泉唱酬詩軸率爾次韻", "paragraphs": ["在昔紹聖初，群英萃朝紳。", "道鄉鼓諫舌，勁氣排天閽。", "雷霆固難犯，鵷鷺皆喪神。", "獨一黄右轄，從容爲奏陳。", "主聖臣則直，攀檻古所聞。", "龍顔爲稍霽，投荒貸斧斤。", "公亦坐此去，剖符漫朱輪。", "斯人下世久，藹然播清芬。", "袁盎當漢代，引却慎夫人。", "用舍雖異致，萬世嫡庶分。", "向使李勣輩，將順恨無門。", "但謂此家事，一言陷其君。", "陸贄得罪唐，不測幾隕身。", "陽城以死爭，久之理頗伸。", "不如漢汲黯，同朝有公孫。", "約議尋即背，巧辭間其臣。", "於惟我聖宋，涵養士氣振。", "世代有忠鯁，漢唐何足云。", "且如唐子方，指摘椒房親。", "繼論燈籠錦，將貶嶺外春。", "君謨立殿坳，開救蒙寬恩。", "宛陵風雅手，長篇紀詠存。", "嗟嗟此鄒黄，袁陽畧同群。", "近則唐與蔡，輩出有弟昆。", "赤心要無負，肯受富貴吞。", "鄙哉賤丈夫，肉食苟朝昏。", "傾危不遑恤，是非誰與論。", "前史豈不載，開卷徒沾巾。", "伏讀珠玉書，飄飄若凌雲。", "遐追古作者，寧讓聖俞文。", "顧我亦何人，濡毫來效顰。", "二賢迹益顯，餘波激後塵。"]}