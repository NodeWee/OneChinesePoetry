{"author": "李流謙", "period": "宋", "type": "诗", "title": "清明日同宋才夫王子友游秦氏園分韻得一字", "paragraphs": ["誰澆無邊春，釀成此天色。", "文章祇引睡，茗椀不著力。", "雖無田父邀，欲到野人宅。", "日萼鬭深妍，風條舞柔碧。", "數峯極藴藉，未到輒目逆。", "人心有同然，一樣寄岑寂。", "茅茨破不補，吾意嘿有適。", "置樽小軒戶，雲氣手闔闢。", "蒼蒼萬檀欒，晚吹自蕭瑟。", "穿荒取微逕，便曠從短策。", "忽與幽興會，照我兩尺璧。", "白虹潤山木，取友固多益。", "談深近迂怪，理奧煩探索。", "鯨杯不足吞，馬肝無用食。", "玉虬蟠蜿蜒，萬鱗寒縮澀。", "餞春春未闌，尚及三之一。"]}