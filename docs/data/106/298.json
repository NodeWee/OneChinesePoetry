{"author": "李呂", "period": "宋", "type": "诗", "title": "乙巳四月比屋多疹痘瘧痢間作五月盡猶未已病者延綿在寢治療不獲其法往往失生理殊可憫痛乃作民病書事一首以紀之", "paragraphs": ["去年秋冬交，白晝雷虺虺。", "隆冬忽暄燠，青紅開百卉。", "雨澤不時下，快雪傾復霽。", "井泉傍射鮒，澗水通一遂。", "春風二月前，行人汗流背。", "倏來夏初中，遽變素商氣。", "稻穀已三布，時過未鍼水。", "複衣日猶寒，重衾夜增被。", "燮理失其節，老弱生疵癘。", "疹痘無間然，否則得痎痢。", "十室聞九病，顔色非人類。", "明晨溫風屆，風候尚云爾。", "祇愁淫雨歇，炎威火爭熾。", "爍石更流金，暴烈摧萬彙。", "皇天本至仁，長懷好生意。", "恢網踈不漏，蓋高卑聽視。", "夫誰執其柄，悖謬乃倒置。", "感召厥有由，下民亦何罪。", "我欲借扶摇，剖心叩玉陛。", "九關羣虎守，未許凡骨詣。", "願天回光鑒，肅正天之紀。", "甲庚先後三，寒暑無驟至。", "春榮不妄施，秋斂仍合義。", "四序蔑侵陵，功成順常理。", "三垣拱帝座，百辟森列位。", "星辰各授職，鈞播豈私遺。", "巽風司號令，罔或輕行止。", "雷霆秉鈇鉞，殲殛必姦宄。", "膏潤到焦枯，陽和不擇地。", "幅員幾萬里，一一防壅蔽。", "日月黄道明，泰階平如砥。", "豐穰被率土，壽域包遐邇。", "閭閻禮遜興，鼠偷自不起。", "吾皇免焦勞，鄰敵望風靡。", "聖世作幸民，請從今日始。"]}