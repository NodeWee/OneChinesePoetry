{"author": "李呂", "period": "宋", "type": "诗", "title": "承德功仙尉出示直翁感興之作輒次其韵", "paragraphs": ["蠅頭蝸角使人愁，貪先務勝如爭舟。", "隠心空逐市朝樂，著眼未省林泉幽。", "塵埃平時正汩沒，出處與世相沉浮。", "由徑反誚澹臺子，拔葵仍笑公儀休。", "懷哉古道久寂寞，鳳鳥不至三千秋。", "孰知名教真樂地，徒以得失爲己憂。", "騎馬四馳失其馭，放豚一去何當求。", "羨君淵源得所自，結交道義相追遊。", "箇中有路儻深造，直與古人爲輩流。"]}