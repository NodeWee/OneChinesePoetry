{"author": "李流謙", "period": "宋", "type": "诗", "title": "過大信口憶西歸錄載大江渺渺忽二石山如伏猊引出水面東西對峙江形若瓢然而山乃其口然相距猶三四里則江之廣狹可見視之信然妙哉寫物之功感而賦此篇", "paragraphs": ["兩山如伏猊，波面忽引首。", "江形若瓢然，此山乃其口。", "往讀西歸志，一一未深剖。", "及茲親見之，語巧極雕鏤。", "妙哉寫物功，萬像不藏覆。", "當時偶然書，信在三紀後。", "臨流重吁嘆，有涕泫襟袖。", "君看連城璞，豈但今不售。"]}