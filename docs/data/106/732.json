{"author": "李流謙", "period": "宋", "type": "诗", "title": "宋才夫作詩自言作縣之况以冷官爲可樂戲用韻答之", "paragraphs": ["雲霄自許當比肩，豈料坎壈逢針氈。", "求魚乃欲從沮洳，吞舟見之定囅然。", "諸生但解笑便腹，好事誰肯與酒錢。", "吹寒固自乏暖律，使物又恨無神鞭。", "君方踏筵觀艷舞，我正閉戶甘草玄。", "閒忙亦復分苦樂，溫醲淡泊無非緣。"]}