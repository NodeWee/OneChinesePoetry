{"author": "李流謙", "period": "宋", "type": "诗", "title": "中秋翫月分韻得一字", "paragraphs": ["向來高樓月，人境居第一。", "天福不得再，天意亦叵測。", "濁河幸一澄，威鳳乃屢出。", "過日惜清玩，草具成勝集。", "共詠昔年詩，仍是昔年客。", "酒闌感存沒，悲歡異今昔。", "懷我盤谷翁，蘂宮此何夕。", "仰瞻雲漢章，正恐翁手緝。", "躡雲侍琅輿，頗恨無此骨。", "拭淚罷清酌，覽鏡有華髮。"]}