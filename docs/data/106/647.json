{"author": "李流謙", "period": "宋", "type": "诗", "title": "峽中賦百韻", "paragraphs": ["振奇欲何夸，頗疑造物者。", "兩山擘其間，放此江東瀉。", "不知太古前，宇宙孰坏冶。", "疏鑿著夏書，固自人力假。", "巨崖切漢起，入眼驚見乍。", "影臨數州迥，根插九地隘。", "積鐵老風雹，巨焰莫鎔化。", "面惡駭夔魖，姿妍悅美奼。", "城郭巧刻劃，屏障工組畫。", "髻鬟直高綰，劍槊寒可□。", "抗立擬分庭，孤撐獨稱霸。", "駢羅紛兒孫，拱揖儼賓介。", "盤空矯鸞鵠，飲溪走牛馬。", "裂絞貫鈎鏁，翠項披絳帕。", "碎礫星宿稠，亂石豹熊跨。", "錢疊蘚暈重，鱗坼樹皮撦。", "萬甓累如甃，一桉平若砑。", "寬博敞壇墠，斜傾覆簷庌。", "懸空疑崩欹，叢密苦蒙絓。", "中斷路已盡，合處天無罅。", "周遭窘漢圍，赤露經秦赭。", "怒觜忽橫出，狂湍助喧駡。", "突展壯士臂，交鋒報睚眥。", "飛瀑綀垂素，響溜鍾調啞。", "嵌窟誰剜刳，竅竇飽衝射。", "陽光晝隠見，雲氣曉包藉。", "燒餘通鳥耘，微缺有蝸舍。", "婦肩頳背筐，樵指虛枯槎。", "巖葩淺深雜，山木高低亞。", "月黑吼饑虎，竹深見眠麝。", "猿捷菓垂接，禽輕枝倒挂。", "往者國柄分，羣雄用狙詐。", "阻兵割方域，狂心各侈哆。", "一夫比劍閣，百萬戈甲卸。", "負固不一姓，强嬴殞函華。", "王靈今一家，女織男耕稼。", "溪魚肥入罾，村醪賤可貰。", "舳艫日下上，何曾舍晝夜。", "儒紳企榮途，行有不俟駕。", "估客聚百貨，乘時沽善價。", "載考江發源，其微酌杯斚。", "坤軸聽回斡，陰機默操舍。", "瀰漫衆流會，灌注一門下。", "旁束狀殊窘，屢曲意不暇。", "騰涌山合沓，飄濺雪飛灑。", "峻迅出暫頃，澄渟或時且。", "積油黯覆盎，征鼙浩飛瓦。", "日月在吐納，雷電生叱咤。", "蛟黿護老湫，鷗鳬狎淺汊。", "涸澀苦窮冬，漩洑怖炎夏。", "逆遡魄自褫，順涉心猶怕。", "茫茫蒼溟浸，落落洞庭野。", "萬折期必至，憤屈當一寫。", "微官能我誘，里落腐鼠嚇。", "三年客中都，唯了湖山債。", "萬里徒往來，百艱每吁唶。", "一灘一危恐，奔湍劇旋輠。", "顛反常不持，疾風閃荷蓋。", "百丈偶絕牽，刃交俄失靶。", "山行避濤瀨，竟日勞髀胯。", "假寐易成魘，驚呼亦多嗄。", "瘦骨煩拄支，垢容招嗤怪。", "忠信固憑倚，內省輒摧謝。", "貝葉丐慈護，牲牢乞神嘏。", "深愜唯壯觀，此殆天所借。", "曩賢近交臂，佳境倒啖蔗。", "夷陵憶文宗，小却寧芥慸。", "孟韓有正傳，聖道識根派。", "黄牛功配姒，法當祭之社。", "輦石肆威怒，斯言吾久訝。", "秭歸傍雲岑，地惡記人鮓。", "重弔湘波魂，忠言棄土苴。", "江蘺續遺些，異代稱屈賈。", "寧胡憫國艷，可忍千金賣。", "却笑效顰女，炙面不肯嫁。", "巴東僅三戶，突兀著大厦。", "一擲嘆老張，豈但震盲聵。", "峩峩神女峯，索漠古臺榭。", "纖辭穢高仙，宜誅未應赦。", "行行到巫山，風煙鬰桑柘。", "瞿唐送殘險，性命脫罟獲。", "關頭躍馬帝，炷香重再拜。", "鄉音近嶓岷，歸夢繞松檟。", "韓公喜見蝎，正比怒嗔蠏。", "人情有奪移，適意固暫快。", "妻孥知我還，歡呼及姻婭。", "僮奴潔衣褠，爭挈壺觴迓。", "靈鵲占吉噪，金蟲綴寒灺。", "掃我釣魚石，整我插書架。", "棧羊撥香糈，蔬畦剪霜芥。", "萬事置勿問，但辦供客炙。", "人生尋尺地，蟻宮共世界。", "一斑僅豹窺，大庖姑蚋嘬。", "就令十年讀，未勝行天下。", "耳目異聞見，襟靈豁陋寡。", "杜陵半九州，詩史入嘉話。", "馬遷多經踐，有文資博雅。", "吾慙筆墨斐，絲麻視菅蒯。", "未能朋儔矜，粗足兒童詫。", "尚及日南杯，呼春送臘蜡。"]}