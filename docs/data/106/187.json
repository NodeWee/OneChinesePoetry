{"author": "崔敦禮", "period": "宋", "type": "诗", "title": "太白招魂", "paragraphs": ["予爲謫仙兮，薄遊人間。", "傲岸不諧兮，世路艱難。", "折芳洲之瑶華兮，採瓊蘂入乎崑山。", "愁長安之不見兮，坐拂劍而長嘆。", "魂一去而欲斷兮，與春風而飄揚。", "飄揚其竟何託兮，造化爲之悲傷。", "於是帝命巫陽，若有一人。", "神氣黯然，精魂飛散。", "遲爾歸旋，乃下招曰，魂兮歸徠，無東無西，無南無北些。", "碧海之東，長鯨濆湧，不可以涉些。", "揚波噴雲，蔽天鬐鬛些。", "齒若雪山，掛骨於其間些。", "歸徠，去無還些。", "魂兮無南，南山白額窮奇貙貒些，牙若劍錯鬣如叢竿些。", "口吞殳鋋，目極槍櫓些。", "歸徠，飼豺虎些。", "魂兮無西，西當太白，橫絕峨嵋些。", "地崩山摧，天梯鈎連些。", "崢嶸崔嵬，朝虎夕蛇些。", "磨牙吮血，殺人如麻些。", "歸徠，行路難些。", "魂兮無北，北緣太行，嶝道峻盤些。", "馬足蹶側，車輪摧岡些，氣毒劍戟，嚴風裂裳些。", "歸徠，北上苦些。", "魂兮歸來，君無上天些。", "天鼓砰訇，雷震帝旁些。", "投壺玉女，笑開電光些。", "風雨之起，倏爍晦冥些。", "犬吠九關，殺人以憤其精魂些。", "歸徠，天路何因些。", "魂兮歸徠，君無下此幽都些。", "閉影潛魂，遺迹九泉些。", "劍輪湯鑊，猛火熾然些。", "疑山炎崑，苦海滔天些。", "歸徠，保吾生些。", "魂兮歸徠，還故鄉些。", "高樓甲第，連青山些。", "飛楹磊砢，栱夤緣些。", "雲楣橫綺，桷攢欒些。", "皓壁晝朗，朱甍鮮些。", "金窗繡戶，朱箔懸些。", "魂兮歸徠，列珍羞些。", "月光素盤，飯彫胡些。", "魯酒琥珀，紫錦魚些。", "白酒新熟，黄雞肥些。", "山盤秋蔬，薦霜梨些。", "吳鹽如花，皎白雪些。", "玉盤楊梅，爲君設些。", "魂兮歸徠，恣歡謔些。", "南國美人，芙蓉灼灼些。", "洛浦宓妃，飄飄飛雪些。", "長干吳兒，豔星月些。", "西施東鄰，秀蛾眉些。", "一笑雙璧，歌千金些。", "琅玕綺食，鴛鴦衾些。", "博山爐中，香火沉些。", "魂兮歸徠，醉壺觴些。", "青娥對燭，儼成行些。", "玉童兩兩，吹紫笙些。", "佳人當窗，彈鳴箏些。", "玉壺美酒，清若空些。", "看朱成碧，顔始紅些。", "連呼五白，行六博些。", "赤雞白狗，賭梨栗些。", "半酣呼鷹，揮鳴鞘些。", "金鞍龍馬，花雪毛些。", "霜劍切玉，明珠袍些。", "魂兮歸徠，入長安些。", "清都玉樹，瑶臺春些。", "萬姓聚舞，歌太平些。", "伐鼓槌鐘，啟重城些。", "日照萬戶，簪裾明些。", "騎吹颯沓，引公卿些。", "白日紫暉，運權衡些。", "倒海凌山，索月採蓀些。", "文質炳煥，羅星旻些。", "魂兮歸徠，樂不可言些。", "亂曰：長相思兮在長安，絡緯秋啼兮金井欄。", "望夫君兮安極，我沉吟兮嘆息。", "懷洞庭兮悲瀟湘，把瑶草兮思何堪。", "念佳期兮莫展，每爲恨兮不淺。", "荷花落兮江色秋，秋風嫋嫋夜悠悠。", "魂兮歸徠，謝遠遊。"]}