{"author": "葉茵", "period": "宋", "type": "诗", "title": "晚年闢地爲圃僭用老坡和靖節歸田園居六韻  其一", "paragraphs": ["太湖三萬頃，湖中東西山。", "謀隠媿不早，欲往嗟衰年。", "道南地夷曠，半占龜魚淵。", "斷岸連疎村，浮雲棲平田。", "得此願可酬，不啻湖山間。", "瞻彼閔子巷，卜居千載前。", "猶存六七舍，古柳生青煙。", "鄰曲來無時，爲予喜欲顛。", "疇知在塵境，中有風月閒。", "吾將老此鄉，草木俱欣然。"]}