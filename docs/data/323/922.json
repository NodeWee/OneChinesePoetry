{"author": "潘良貴", "period": "宋", "type": "诗", "title": "僕讀沈約傳怒其緩頰賣國髮上衝冠然古今人每壯其東陽八篇文辭未有少之者因次卿登樓新什輒效立春體製和且攄所懷云", "paragraphs": ["隠侯文治知何用，千古端羞堕淚碑。", "國危忍助神鼎覆，身免猶嗟鞶带移。", "登覽寒烟縈遠目，凄凉夕照謝高榱。", "傷心往事君須賦，恐有遒人来采詩。"]}