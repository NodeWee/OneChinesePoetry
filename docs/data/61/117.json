{"author": "李中", "period": "唐", "type": "诗", "title": "題徐五教池亭", "paragraphs": ["多士池塘好，塵中景恐無。", "年來養鷗鷺，夢不去江湖。", "泉脈通深澗，風聲起短蘆。", "驚魚跳藻荇，戲蝶上菰蒲。", "泛泛容漁艇，閑閑載酒壺。", "漲痕山雨過，翠積岸苔鋪。", "花影沈波底，煙光入座隅。", "曉香憐杜若，夜浸愛[蟾]蜍。", "步逸心難厭，看吟興不辜。", "憑君命奇筆，爲我寫成圖。"]}