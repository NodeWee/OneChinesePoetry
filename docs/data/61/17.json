{"author": "李幼卿", "period": "唐", "type": "诗", "title": "題琅琊山寺道標道揖二上人東峰禪室時助成此□□築斯地", "paragraphs": ["佛寺秋山裏，僧堂絕頂邊。", "同依妙樂土，別占淨居天。", "轉壁千林合，歸房一逕穿。", "豁心羣壑盡，駭目半空懸。", "錫杖棲雲濕，繩床挂月圓。", "經行躡霞雨，跬步隔嵐煙。", "地勝情非繫，言忘意可傳。", "憑虛堪喻道，封境自安禪。", "每貯歸休巔，多慙愛深偏。", "助君成此地，一到一留連。", "（安徽人民出版社出版《瑯琊山石刻選》載拓片。", "此詩承周勳初先生錄示。", "）。"]}