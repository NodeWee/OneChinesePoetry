{"author": "苗發", "period": "唐", "type": "诗", "title": "酬李端得山中道友書見寄之作（題擬）", "paragraphs": ["馬融方直校，閱檢復持鉛。", "素業高風繼，青春壯思全。", "論文多在夜，宿寺不虛年。", "自署區中職，同荒郭外田。", "山鄰三徑絕，野意八行傳。", "煮玉矜新法，留符識舊仙。", "涵苔溪溜淺，搖浪竹橋懸。", "複洞潛棲燕，疏楊半翳蟬。", "詠歌雖有和，雲錦獨成妍。", "應以馮唐老，相譏示此篇。", "（見江標影宋書棚本《李端詩集》卷三）（按：《全唐詩》卷二八六以此詩爲李端詩，題作「酬前駕部員外郎苗發」，實誤。", "檢影宋書棚本此詩附於李端《得山中道友書寄苗錢二員外》後，題作「酬前」，下署「駕部員外郎苗發」，殆爲苗發酬答李端見寄之作而附入李端集者。", "後代輾轉刻印，誤將苗發職銜與詩題相連，遂誤成端詩。", "類似情況，在唐人原集中甚常見，如竇叔向詩誤歸已經繼之類，岑仲勉、李嘉言二先生已指出。", "苗發與張芬詩誤歸李端，亦屬同類型錯誤。", "）。"]}