{"author": "徐仲雅", "period": "唐", "type": "诗", "title": "句", "paragraphs": ["屋面盡生人耳朵，籬頭多是老翁鬚。", "平分造化雙苞去，拆破春風兩面開。", "雲路半開千里月，洞門斜掩一天春。", "鑿開青帝春風國，移下姮娥夜月樓。", "珠璣影冷偏黏草，蘭麝香濃却損花。", "山色曉堆羅黛雨，草梢春戛麝香風。", "衰蘭寂寞含愁綠，小杏妖嬈弄色紅。", "旁搜水脉湘心滿，遍揭泉根梵底通。", "水□滴殘青□瘦，石脂傾盡白雲空。", "深浦送回芳草日，急灘牽斷綠楊風。", "藕梢逆入銀塘裏，蘋迹潛來玉井中。", "敗菊籬疎臨野渡，落梅村冷隔江楓。", "剪開淨澗分苗稼，劃破漣漪下釣筒。"]}