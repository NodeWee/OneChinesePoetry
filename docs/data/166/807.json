{"author": "陸游", "period": "宋", "type": "诗", "title": "悲歌行", "paragraphs": ["讀書不能遂吾志，屬文不能盡吾才。", "遠遊方樂歸太早，大藥未就老已催。", "結廬城南十里近，柴門正對湖山開。", "有時野行桑下宿，亦或慟哭中途回。", "檀公畫計三十六，不如一篇歸去來。", "紫駝之峰玄熊掌，不如飯豆羹芋魁。", "腰間纍纍六相印，不如高卧鼻息轟春雷。", "安得寶瑟五十弦，爲我寫盡無窮哀。"]}