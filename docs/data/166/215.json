{"author": "陸游", "period": "宋", "type": "诗", "title": "十月暄甚人多疾十六日風雨作寒氣候方少正作短歌以記之", "paragraphs": ["昔我從行臺，宿師南山旁。", "仲秋已戒寒，九月常霣霜。", "入冬即大雪，人馬有仆僵。", "土床熾薪炭，旃毳如胡羌。", "果蔬悉已冰，熟視不得嘗。", "獵騎荷戈歸，爭獻狐與狼。", "是時意氣快，豈復思江鄉。", "邇來四十載，餘景迫耄荒。", "結茅鏡湖曲，氣候歲靡常。", "殘暑排不去，單衣作重陽。", "霜晚木未丹，地燠草不黄。", "玄冥失號令，瘧鬼意頡頏。", "忽焉風雨惡，縱擊勢莫當。", "頗疑地撼軸，又恐河决防。", "和泥補竅穴，乞火燎衣裳。", "霰雪雖未作，疾癘幸退藏。", "風爐薺糝美，瓦甑粳飯香。", "比鄰共安健，相與歌虞唐。"]}