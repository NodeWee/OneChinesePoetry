{"author": "陸游", "period": "宋", "type": "诗", "title": "夜卧久不得寐復披衣起呼燈作草書數紙乃復酣枕明旦作此詩記之", "paragraphs": ["才下多阨窮，地僻罕人客。", "半生走四海，竟無第一策。", "暮年忽大悟，惟有緊閉門。", "朝作一池墨，弄筆招羈魂。", "初若奔騄驥，忽如掣蛟鯨。", "鬼神森出沒，雷雨更晦明。", "飛揚興已極，投筆竟就床。", "酣酣一枕睡，不覺幽夢長。", "手携避秦人，行上腰带鞓。", "下視河流黄，仰看天宇青。", "大呼自驚覺，夜半燈欲死。", "茆簷雨點滴，身乃在萬里。", "挑燈影突兀，顧問汝是誰。", "留侯雖强食，輕舉亦何疑。"]}