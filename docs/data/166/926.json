{"author": "陸游", "period": "宋", "type": "诗", "title": "短歌行", "paragraphs": ["冠一免不可以復冠，門一杜不可以復開。", "山林兀兀但俟死，臺省衮衮吁可哀。", "巨材倒壑亦已矣，萬牛欲挽真難哉。", "阿房銅人其重各千石，回首變化爲風埃。", "吾曹浮脆不自悟，乃欲冠劍常崔嵬。", "勸君飲勿用杯酌，但當手提北斗魁。", "挹乾東海見蓬萊，安用俯首爲低摧。"]}