{"author": "陸游", "period": "宋", "type": "诗", "title": "草書歌", "paragraphs": ["吾廬宛在水中沚，車馬喧囂那到耳。", "一堂翛然卧虛曠，蟬聲未斷蟲聲起。", "有時寓意筆硯間，跌宕奔騰作詼詭。", "徂徠松盡玉池墨，雲夢澤乾蟾滴水。", "心空萬象提寸毫，睥睨醉僧窺長史。", "聯翩昏鴉斜著壁，鬰屈瘦蛟蟠入紙。", "神馳意造起雷雨，坐覺乾坤真一洗。", "小兒勸我當自珍，勿爲門生書棐几。"]}