{"author": "陸游", "period": "宋", "type": "诗", "title": "讀書示子遹", "paragraphs": ["我性苦愛書，未始去几案。", "生雖後三代，意尚卑兩漢。", "世衰道術裂，年往朋友散。", "澤居貧至骨，霜冷衣露骭。", "猶能樂其樂，肯發窮苦嘆。", "爾來更可笑，身糴兒炊爨。", "一飽輒欣然，弦誦等雝泮。", "望古雖天淵，視俗亦冰炭。", "阿遹可憐生，相守忘夜旦。", "孤學當世傳，歲月不可玩。"]}