{"author": "蘇頌", "period": "宋", "type": "诗", "title": "廣陵芍藥盛開品目比舊又多累日與同官賞嘆不足因記嘉祐中西臺吳大資與留守宋丞相唱和二篇吳詩有不逐新奇爭世玩却憐陶菊與莊樗之句宋答云松篁何意常如舊閒倚霜空不肯凋意有未盡輒成二章  其一", "paragraphs": ["應是圓玄降瑞精，散爲穠麗遍邗城。", "重苞疊蕊三春後，膩臉豐肌百態生。", "一自毫堂甄異品，至今花譜續嘉名。", "都緣尤物多奇變，豈爲繁華逐世情。"]}