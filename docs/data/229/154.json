{"author": "蘇頌", "period": "宋", "type": "诗", "title": "元豐己未三院東閣作 元豐戊午夏予尹京治陳氏獄言者以爲推劾不盡詔移大理而理官推迹陳氏姻黨干求府政縱出重辟事下御史推求己未歲予自濠梁赴臺訊鞫卒不涉干求之迹而大理反有傅致之狀雖蒙辯正聽命久之不得出邑邑不已作詩十篇記一時事非欲傳之他人但以示子姪輩使知仕宦之艱耳 其四", "paragraphs": ["平日論心友與親，白頭臨事斗如新。", "臝衣難喻疑金客，束緼應無乞火人。", "三省行藏知有命，十年流落困無津。", "物情世態經諳練，不假虛詞問大鈞。"]}