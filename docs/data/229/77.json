{"author": "蘇頌", "period": "宋", "type": "诗", "title": "某忝命守餘杭楊元素內翰洎兩禁諸公出祖佛寺席上探韵賦詩以寵其行某亦分得留字", "paragraphs": ["內閣臨邊貴，鑾坡主席優。", "賦詩嘉趙孟，載酒餞韓侯。", "何幸江城守，容陪禁序游。", "烟霄慚久隔，聲氣荷相求。", "笑語隨春煦，歡酣永日留。", "百分傳醆斝，五熟薦包羞。", "西望千兵盛，東歸兩槳浮。", "感時嗟老病，去國動離憂。", "遂別青雲友，重爲滄海州。", "應憐舊簪履，猶著故巾褠。", "衮字榮褒寵，瓊琚乏報投。", "惟將誇遠俗，歌咏入吳謳。"]}