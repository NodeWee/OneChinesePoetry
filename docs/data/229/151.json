{"author": "蘇頌", "period": "宋", "type": "诗", "title": "元豐己未三院東閣作 元豐戊午夏予尹京治陳氏獄言者以爲推劾不盡詔移大理而理官推迹陳氏姻黨干求府政縱出重辟事下御史推求己未歲予自濠梁赴臺訊鞫卒不涉干求之迹而大理反有傅致之狀雖蒙辯正聽命久之不得出邑邑不已作詩十篇記一時事非欲傳之他人但以示子姪輩使知仕宦之艱耳 其一", "paragraphs": ["防人不善自爲謀，對吏方知口起羞。", "本爲追胥寬逮繫，何期僚屬致增尤。", "溺灰竟欲焚安國，書牘誰將念絳侯。", "惟有丹誠貫金石，風波飄蕩任沈浮。"]}