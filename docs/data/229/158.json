{"author": "蘇頌", "period": "宋", "type": "诗", "title": "元豐己未三院東閣作 元豐戊午夏予尹京治陳氏獄言者以爲推劾不盡詔移大理而理官推迹陳氏姻黨干求府政縱出重辟事下御史推求己未歲予自濠梁赴臺訊鞫卒不涉干求之迹而大理反有傅致之狀雖蒙辯正聽命久之不得出邑邑不已作詩十篇記一時事非欲傳之他人但以示子姪輩使知仕宦之艱耳 其八", "paragraphs": ["推治無期任猛寬，苛留累月尚盤桓。", "風霜幾日經摧挫，案牘逾旬未省觀。", "失勢我如魚在網，操權吏甚虎而冠。", "南班小吏猶知禮，朝夕時來一問安。"]}