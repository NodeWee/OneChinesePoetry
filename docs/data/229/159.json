{"author": "蘇頌", "period": "宋", "type": "诗", "title": "元豐己未三院東閣作 元豐戊午夏予尹京治陳氏獄言者以爲推劾不盡詔移大理而理官推迹陳氏姻黨干求府政縱出重辟事下御史推求己未歲予自濠梁赴臺訊鞫卒不涉干求之迹而大理反有傅致之狀雖蒙辯正聽命久之不得出邑邑不已作詩十篇記一時事非欲傳之他人但以示子姪輩使知仕宦之艱耳 其九", "paragraphs": ["秋杪拘留冬欲闌，一旬參對累旬閒。", "適逢御史俱釐務，更值中朝久絕班。", "壁觀無言休問祖，坐忘遺照且晞顔。", "是非榮辱知難必，反覆須臾覺夢間。"]}