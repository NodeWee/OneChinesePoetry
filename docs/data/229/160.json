{"author": "蘇頌", "period": "宋", "type": "诗", "title": "元豐己未三院東閣作 元豐戊午夏予尹京治陳氏獄言者以爲推劾不盡詔移大理而理官推迹陳氏姻黨干求府政縱出重辟事下御史推求己未歲予自濠梁赴臺訊鞫卒不涉干求之迹而大理反有傅致之狀雖蒙辯正聽命久之不得出邑邑不已作詩十篇記一時事非欲傳之他人但以示子姪輩使知仕宦之艱耳 其一○", "paragraphs": ["罷尹一年重置對，去家千里涉寒溫。", "青雲交友難傾蓋，白髮慈親正倚門。", "目斷濠梁橫涕泗，夢回京口役形魂。", "寬恩若未投諸裔，好奉安輿葺故園。"]}