{"author": "蘇頌", "period": "宋", "type": "诗", "title": "元豐己未三院東閣作 元豐戊午夏予尹京治陳氏獄言者以爲推劾不盡詔移大理而理官推迹陳氏姻黨干求府政縱出重辟事下御史推求己未歲予自濠梁赴臺訊鞫卒不涉干求之迹而大理反有傅致之狀雖蒙辯正聽命久之不得出邑邑不已作詩十篇記一時事非欲傳之他人但以示子姪輩使知仕宦之艱耳 其二", "paragraphs": ["搆虛爲實盡枝辭，直道公心自不欺。", "衆口鑠金雖可畏，三人成虎我猶疑。", "忠邪所頼圓穹鑒，通塞須憑大衍推。", "况是聖神方燭理，深冤終有辨明時。"]}