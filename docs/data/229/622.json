{"author": "王安石", "period": "宋", "type": "诗", "title": "夜夢與和甫別如赴北京時和甫作詩覺而有作因寄純甫", "paragraphs": ["水菽中歲樂，鼎茵暮年悲。", "同胞苦零落，會合尚凄其。", "况乃夢乖闊，傷懷而賦詩。", "詩言道路寒，乃似北征時。", "叔兮今安否，季也來何遲。", "中夜遂不眠，輾轉涕流離。", "老我孤主恩，結草以爲期。", "冀叔善事國，有知無不爲。", "千里永相望，昧昧我思之。", "幸唯季優游，歲晚相携持。", "於焉可晤語，水木有茅茨。", "畹蘭佇歸憩，繞屋正華滋。"]}