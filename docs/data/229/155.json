{"author": "蘇頌", "period": "宋", "type": "诗", "title": "元豐己未三院東閣作 元豐戊午夏予尹京治陳氏獄言者以爲推劾不盡詔移大理而理官推迹陳氏姻黨干求府政縱出重辟事下御史推求己未歲予自濠梁赴臺訊鞫卒不涉干求之迹而大理反有傅致之狀雖蒙辯正聽命久之不得出邑邑不已作詩十篇記一時事非欲傳之他人但以示子姪輩使知仕宦之艱耳 其五", "paragraphs": ["飛語初騰觸細文，廷中交構更紛紜。", "綱條既甚秋荼密，枉直何由束矢分。", "御史皆稱素長者，府徒半識故將軍。", "却憐比戶吳興守，詬辱通宵不忍聞。"]}