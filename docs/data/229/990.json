{"author": "王安石", "period": "宋", "type": "诗", "title": "自舒州追送朱氏女弟憩獨山館宿木瘤僧舍明日度長安嶺至皖口", "paragraphs": ["晨霜踐河梁，落日憩亭皋。", "念彼千里行，惻惻我心勞。", "攬轡上層岡，下臨百仞濠。", "寒流咽欲絕，魚鼈久已逃。", "暮行苦邅迴，細路隠蓬蒿。", "驚麏出馬前，鳥駭亡其曹。", "投僧避夜雨，古檠昏無膏。", "山木鳴四壁，疑身在波濤。", "平明長安嶺，飛雪忽滿袍。", "天低浮雲深，更覺所向高。"]}