{"author": "蘇頌", "period": "宋", "type": "诗", "title": "元豐己未三院東閣作 己未九月予赴鞫御史聞子瞻先已被繫予晝居三院東閣而子瞻在知雜南廡才隔一垣不得通音息因作詩四篇以爲異日相遇一噱之資耳 其四", "paragraphs": ["近年出處略相同，十載邅迴我與公。", "杭婺鄰封遷謫後，湖濠繼踵縶維中。", "詩人囁囁常多難，儒者凄凄久諱窮。", "他日得歸江海去，相期來訪蒜山東。"]}