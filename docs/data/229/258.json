{"author": "蘇頌", "period": "宋", "type": "诗", "title": "吏部頓郎中起陸尚書佃與同年因迎哲宗神主集班西苑追思昔預聞喜逮今三十一年再至感舊賡唱長言遠垂寄示老病讀之不覺感嘆强次前韵以答嘉貺", "paragraphs": ["集英親策際天人，曾見諸賢解褐巾。", "薦棘校文欽藻思，華林頒宴接車塵。", "年光世故推移久，士論朝咨寵遇新。", "老病忽紆懷舊作，長吟猶憶曲江春。"]}