{"author": "蘇頌", "period": "宋", "type": "诗", "title": "潤守修撰見招與左丞王公大夫俞公東園集會賓主四人更無他客某頃爲南都從事值故相杜公與王賓客煥畢大卿世長朱兵部貫馮郎中平同時退居府中作五老會一日大尹廬陵歐陽公作慶老公宴而王畢二公以病不赴中座亦只四人某時與諸僚同與席末言念往昔正類今辰然自皇祐庚寅迄今元符己卯整五十年矣撫事感懷輒成七言四韵", "paragraphs": ["曾覽祁公五老詩，仍陪三壽燕留司。", "今逢北固開尊日，正似南都命席時。", "喜奉笑言揮麈柄，却慚衰朽倚瓊枝。", "定知此會人間少，五十年才一再期。"]}