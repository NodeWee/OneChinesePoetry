{"author": "王安石", "period": "宋", "type": "诗", "title": "既別羊王二君與同官會飲于城南因成一篇追寄", "paragraphs": ["赤車使者白頭翁，當歸入見天門冬。", "與山久別悲匆匆，澤瀉半天河漢空。", "羊王不留行薄晚，酒肉從容追路遠。", "臨流黄昏席未卷，玉壺倒盡黄金盞。", "羅列當辭更繾綣，預知子不空青眼。", "嚴徐長卿誤推挽，老年揮翰天子苑。", "送車陸續隨子返，坐聽城鷄腸宛轉。"]}