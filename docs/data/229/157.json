{"author": "蘇頌", "period": "宋", "type": "诗", "title": "元豐己未三院東閣作 元豐戊午夏予尹京治陳氏獄言者以爲推劾不盡詔移大理而理官推迹陳氏姻黨干求府政縱出重辟事下御史推求己未歲予自濠梁赴臺訊鞫卒不涉干求之迹而大理反有傅致之狀雖蒙辯正聽命久之不得出邑邑不已作詩十篇記一時事非欲傳之他人但以示子姪輩使知仕宦之艱耳 其七", "paragraphs": ["名絓臺章冒典刑，聖仁無濫許原情。", "尹京雖愧四方則，廷尉亦非天下平。", "三已自知無慍色，一廛歸去願爲氓。", "君恩天地何由報，九死鴻毛比尚輕。"]}