{"author": "蘇頌", "period": "宋", "type": "诗", "title": "廣陵芍藥盛開品目比舊又多累日與同官賞嘆不足因記嘉祐中西臺吳大資與留守宋丞相唱和二篇吳詩有不逐新奇爭世玩却憐陶菊與莊樗之句宋答云松篁何意常如舊閒倚霜空不肯凋意有未盡輒成二章  其二", "paragraphs": ["稟質由來自絕倫，誰將巧思變天真。", "鄭風謔贈緣情密，謝守翻階得句新。", "菊聚萬鈴樗大本，松添七鬣竹浮筠。", "未知妍陋從何辨，等是生成一大鈞。"]}