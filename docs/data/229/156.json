{"author": "蘇頌", "period": "宋", "type": "诗", "title": "元豐己未三院東閣作 元豐戊午夏予尹京治陳氏獄言者以爲推劾不盡詔移大理而理官推迹陳氏姻黨干求府政縱出重辟事下御史推求己未歲予自濠梁赴臺訊鞫卒不涉干求之迹而大理反有傅致之狀雖蒙辯正聽命久之不得出邑邑不已作詩十篇記一時事非欲傳之他人但以示子姪輩使知仕宦之艱耳 其六", "paragraphs": ["縱出由來古有誅，徇私無實荷寬紓。", "已知公冶本非罪，免似鄒陽更上書。", "刀筆任從文俗議，風霜方識憲臺居。", "自慚衰拙將何用，學術無堪政事疏。"]}