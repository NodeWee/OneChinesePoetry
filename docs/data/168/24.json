{"author": "戴表元", "period": "宋", "type": "诗", "title": "自居剡源少遇樂歲辛巳之秋山田可擬上熟吾貧庶幾得少安乎乃和淵明貧士七首與鄰人歌而樂之  其一", "paragraphs": ["貧賤如故舊，少壯即相依。", "中心不敢厭，但覺少光輝。", "向來乘時士，亦有能奮飛。", "一朝權勢歇，欲退無所歸。", "不如行其素，辛苦耐寒饑。", "人生係天運，何用發深悲。"]}