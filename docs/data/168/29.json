{"author": "戴表元", "period": "宋", "type": "诗", "title": "自居剡源少遇樂歲辛巳之秋山田可擬上熟吾貧庶幾得少安乎乃和淵明貧士七首與鄰人歌而樂之  其六", "paragraphs": ["村郊多父老，面垢頭如蓬。", "我嘗使之言，辭語不待工。", "古來名節士，敢望彭城龔。", "有叟誚其後，更恨道不同。", "鄙哉譊譊者，爲隘不爲通。", "低頭拜野老，負耒吾願從。"]}