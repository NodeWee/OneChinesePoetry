{"author": "杜柬之", "period": "宋", "type": "诗", "title": "雲安玉虛觀南軒感事偶書五首  其二", "paragraphs": ["古觀久荒凉，寂然外人境。", "草木既蓁蕪，風雨亦頹隕。", "我來一糞除，地凈窗爲冋。", "晨光散桐陰，夕照落柏影。", "置以六尺床，度此三伏永。", "終朝饜清凉，半夜或淒冷。", "客至共浮瓜，睡餘獨煮茗。", "遥聞斗筲兒，爭奪沸蛙黽。", "街頭米十千，旱井費縻綆。", "對我脫粟盤，徐餐休祝鯁。"]}