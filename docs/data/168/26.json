{"author": "戴表元", "period": "宋", "type": "诗", "title": "自居剡源少遇樂歲辛巳之秋山田可擬上熟吾貧庶幾得少安乎乃和淵明貧士七首與鄰人歌而樂之  其三", "paragraphs": ["松風四山來，清宵響瑶琴。", "聽之不能寐，中有怨歎音。", "旦起繞其樹，磈砢不計尋。", "清音可敷席，有酒誰與斟。", "由來大度士，不受流俗侵。", "浩歌相倡答，慰此雪霜心。"]}