{"author": "戴表元", "period": "宋", "type": "诗", "title": "自居剡源少遇樂歲辛巳之秋山田可擬上熟吾貧庶幾得少安乎乃和淵明貧士七首與鄰人歌而樂之  其七", "paragraphs": ["去年秋事荒，販糴仰鄰州。", "健者道路間，什伯成朋儔。", "今年漸向熟，庶幾民不流。", "書生自無田，與衆同喜憂。", "作詩勞鄰曲，有唱誰與酬。", "亦無採詩者，此職何可修。"]}