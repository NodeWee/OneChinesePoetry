{"author": "董瞿老", "period": "宋", "type": "诗", "title": "黄彥與從無逸求妻埋銘以研謝之無逸邀予作歌", "paragraphs": ["君不見昌黎翁，南遷益覺文章工。", "滑稽戲作毛穎傳，陶泓之族稱宏農。", "又不見東坡翁，生涯寄食破研中。", "詆訶龍尾尊鳳咮，更誇丹石蒸赤紅。", "古來文士躭翰墨，十有八九坐此窮。", "怪君落筆妙言語，四壁才堪蔽風雨。", "幾年結柳送奴星，文窮跳梁推不去。", "研能窮人君不鄙，爾來諛墓得龍尾。", "緹巾十襲不妄觀，碑字三縑何足擬。", "玉堂視草乃稱之，只恐玄文似揚子。", "君誇此研文似羅，奈君鹿裘带索何。", "我雖忍窮亦好事，尚能搜句爲君歌。", "嗚呼魯公乞米家食粥，不費銀鉤寫珠玉。"]}