{"author": "戴表元", "period": "宋", "type": "诗", "title": "傍家東北有山曰紹地余幸得之規以爲素莊也", "paragraphs": ["紹地吾所欣，他時以藏我。", "岡原見逾美，松柏栽已夥。", "雙流交在右，一几平連左。", "憶昔初經營，登高忘蹩跛。", "年衰已漸怯，步暫石頻坐。", "居然契券叶，偶爾龜策可。", "心手之勤勞，軀骸庶安妥。", "况復近芳茨，時能薦蔬果。", "雖無劉伶鍾，略慕王孫躶。"]}