{"author": "趙郡守", "period": "宋", "type": "诗", "title": "贈令狐使", "paragraphs": ["□城昔有山，登臨倚空闊。", "震淩誰負舟，荆榛披雉堞。", "朅來亦期年，每每念陳迹。", "雖當補苴時，忍使勝覽絕。", "度材倣飛翬，開逕通遊轍。", "盍簪領嘉賓，舉酬及良夕。", "風清無規塵，夜寒聽伊笛。", "茫渺挹天根，淡蕩浮月魄。", "景色逐時新，詩聯懷古刻。", "樓成且志喜，平疇賸秋穡。"]}