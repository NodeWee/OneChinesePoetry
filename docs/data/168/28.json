{"author": "戴表元", "period": "宋", "type": "诗", "title": "自居剡源少遇樂歲辛巳之秋山田可擬上熟吾貧庶幾得少安乎乃和淵明貧士七首與鄰人歌而樂之  其五", "paragraphs": ["古人重畎畝，有祿不待干。", "德成祿自至，釋耒列王官。", "不仕亦不貧，本自足饔餐。", "後世恥躬耕，號呼脫饑寒。", "我生千禩後，念此愧在顔。", "爲農倘可飽，何用出柴關。"]}