{"author": "戴表元", "period": "宋", "type": "诗", "title": "自居剡源少遇樂歲辛巳之秋山田可擬上熟吾貧庶幾得少安乎乃和淵明貧士七首與鄰人歌而樂之  其二", "paragraphs": ["我居在窮巷，來往無華軒。", "辛勤衣食物，出此二畝園。", "薤菘鬰朝露，桑柘浮春烟。", "以茲亂心曲，智計無他妍。", "擇勝不在奢，興至發清言。", "相逢樵牧徒，混混誰愚賢。"]}