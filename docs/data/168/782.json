{"author": "伍餘幹", "period": "宋", "type": "诗", "title": "偕康子雍州季子東所遊虔州通天巖", "paragraphs": ["山靈不爲紅塵掃，仙竇玲瓏自天巧。", "或開或合誰主張，元氣淋漓出蓬島。", "壓服坡陀萬象高，平鋪練带三江繞。", "水西接軫到斜陽，勒馬回□問遲早。", "不見真仙只爲仙，猶嫌禿髪頭顱老。", "三生豈必石點頭，三晉何□石言好。", "行先之後更幾人，龍奔虎噬爭雲擾。", "吳山但見楚山高，豈知砥柱千金寶。", "山崩雨蝕不知年，各得帡幪各相□。", "出門小吏驚且呼，虔州刺史心生惱。", "急著歸鞭信馬蹄，春風猶带蘭香草。", "燒燈更上鬰孤臺，吳楚東西春未了。"]}