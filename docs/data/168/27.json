{"author": "戴表元", "period": "宋", "type": "诗", "title": "自居剡源少遇樂歲辛巳之秋山田可擬上熟吾貧庶幾得少安乎乃和淵明貧士七首與鄰人歌而樂之  其四", "paragraphs": ["中年涉事熟，欲學唾面婁。", "逡巡避少年，起穢不敢酬。", "旁人吁已甚，自喜計慮周。", "微勞消厚疚，淺辱勝深憂。", "從知爲下安，處上反無儔。", "人生各有志，勇懦從所求。"]}