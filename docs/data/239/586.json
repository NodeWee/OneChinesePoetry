{"author": "寒山", "period": "唐", "type": "诗", "title": "詩三百三首 二三二", "paragraphs": ["我見凡愚人，多畜資財穀。", "飲酒食生命，謂言我富足。", "莫知地獄深，唯求上天福。", "罪業如毘富，豈得免災毒。", "財主忽然死，爭共當頭哭。", "供僧讀文疏，空是鬼神祿。", "福田一箇無，虛設一羣禿。", "不如早覺悟，莫作黑暗獄。", "狂風不動樹，心真無罪福。", "寄語冗冗人，叮嚀再三讀。"]}