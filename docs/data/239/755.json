{"author": "理瑩", "period": "唐", "type": "诗", "title": "送戴三徵君還谷口舊居", "paragraphs": ["巖穴多遺秀，弓車屢遠招。", "周王尊渭叟，潁客傲唐堯。", "出處天波洽，關河地勢遙。", "瞻星吳郡夜，作霧華山朝。", "清論虛重席，閑居挂一瓢。", "漁歌思坐酌，宸渥寵行軺。", "春爲荷裳煖，霜因葛履消。", "層崖懸瀑溜，萬壑振清飆。", "谷鳥猶遷木，場駒正食苗。", "謝安何日起，台鼎佇君調。"]}