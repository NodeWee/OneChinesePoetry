{"author": "呂本中", "period": "宋", "type": "诗", "title": "連日與一上人會話密庵清坐附火乃有山居氣息因成一詩奉呈", "paragraphs": ["春風吹茅簷，落日半花柳。", "餘寒盛氣來，佳辰爲誰有。", "公来但黙坐，有味皆可口。", "端如列鼎食，衣被以醇酒。", "煩言不知要，實自費斗藪。", "南泉山下人，了不計可否。", "山柴晚復焰，當爲一舉手。", "荒江甚泬寥，此味亦長久。", "不嫌薰病眼，重當爲公取。"]}