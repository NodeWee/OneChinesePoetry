{"author": "皎然", "period": "唐", "type": "诗", "title": "奉和薛員外誼贈湯評事衡反招隱之跡兼見寄十二韻", "paragraphs": ["喜友稱高儒，曠懷美無度。", "近爲東田誘，遂耽西山趣。", "庭有介隱心，得無雲泉誤。", "府公中司貴，頻貽咫尺素。", "郡佐仙省高，亦贈瓊瑤句。", "誚茲長往志，紆彼獨遊步。", "禪子方外期，夢想山中路。", "艱難親稼穡，晨夕苦煙霧。", "曷若孟嘗門，日榮國士遇。", "鏗鏘聆綺瑟，攀折邇瓊樹。", "幽踐隨鹿麋，久期怨蟾兔。", "情同不繫舟，有跡道所惡。"]}