{"author": "周紫芝", "period": "宋", "type": "诗", "title": "五谿道中見羣牛蔽野問之容州來感其道里之遠乃作短歌以補樂府之闕", "paragraphs": ["淮田一廢不復秋，五夫扶犁當一牛。", "番兵大入郡不守，青窠未熟官來收。", "狐狸晝嘯荆棘裏，此事最貽廊廟憂。", "羽檄徵牛牛蔽野，問言萬里來容州。", "容州價賤苦易得，四蹄纔堪一劍易。", "來時草青今草黄，道路既遠多死傷。", "沙場草淺食不飽，夕陽時見烏銜創。", "江北江南幾阡陌，幾牛能滿千家倉。", "願言田父各努力，會見西風禾黍長。", "將軍官大馬亦壯，肯使胡兒窺漢疆。"]}