{"author": "周紫芝", "period": "宋", "type": "诗", "title": "日出東南隅行", "paragraphs": ["春風淡蕩春雲淺，陌上柔桑青宛宛。", "青天易雨亦易晴，吳蠶催眠欲成繭。", "羅敷採桑南陌頭，翠鬟皴鬌光欲流。", "羅襦吹香白玉佩，青絲絡籠黄金鈎。", "君王年少如秋水，欲學鴛鴦對飛起。", "贈君身上雙明璫，結君同生亦同死。", "羅敷歛衽前致詞，詞多慷慨中含悲。", "念言夫婿良家子，委身結髪爲夫妻。", "人生匹配各有偶，願逐狗走隨雞飛。", "江水可竭山可移，妾心皎皎君當知。"]}