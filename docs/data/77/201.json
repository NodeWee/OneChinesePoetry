{"author": "孫覿", "period": "宋", "type": "诗", "title": "中興頌", "paragraphs": ["水部天寶中興碑，浯溪摩崖天與齊。", "龍亡虎逝今已矣，太宗社稷猶巍巍。", "泗濱九鼎不復出，陳倉石鼓今已非。", "巋然獨立湘水上，往往或有神司之。", "我亦繫舟石壁下，老眼驚顧眩欲迷。", "星圖錯落樹掛斗，雲物黯淡天投霓。", "遺忠寂寂閟千載，山頹木壞知河□。", "踟躕對立三太息，風雨夜嘯猩鼯悲。"]}