{"author": "周紫芝", "period": "宋", "type": "诗", "title": "晚遊戒珠寺寺王逸少舊宅寺僧秉燭觀王右軍畫像出訪鵝墨二池歸已三更", "paragraphs": ["悠悠倦徂征，忽忽厭羈旅。", "出門復風埃，况乃迫繁暑。", "兹遊愜初心，突兀見精宇。", "高人昔所廬，樹木亦奇古。", "微風入冠裳，林影散廊廡。", "僧窗靜無塵，燈火照眉宇。", "閱此坦腹姿，鬚髪稀可數。", "樂死固不虚，顔色如處女。", "平池渺清深，淅瀝過新雨。", "誰言臨池工，至技本天與。", "鵝羣久已空，團扇復何許。", "興盡且當歸，夜半月方吐。"]}