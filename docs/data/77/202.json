{"author": "孫覿", "period": "宋", "type": "诗", "title": "樞密胡公進諸子于學年方冠強記博覽穎悟過人某每過公清夫廉夫立侍公側賦巨題押強韻率有奇語嘆愛之余作詩傳坐客云", "paragraphs": ["于菟生而斑，騏子墮地走。", "眈眈百獸長，矯矯六龍友。", "家庭傳吉夢，釋氏曾抱送。", "英英玉雪如，連璧見二仲。", "讀書夜不眠，歷歷數十年。", "吟成一寸燭，笑拍郊賀肩。", "聚訟破三語，下筆先風雨。", "妙句出錦囊，陳言陋鹽絮。", "辟易四坐驚，難弟有兄。", "傳觀莫放手，擲地有金聲。"]}