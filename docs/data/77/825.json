{"author": "宋徽宗", "period": "宋", "type": "诗", "title": "清廟齋幄常有詩賜太師已曾和進禋祀禮成以目擊之事依前韻再進今亦用元韻復賜太師非特以此相困蓋清時君臣賡載亦一時盛事耳", "paragraphs": ["靈鼓黄麾道指南，紫壇蒼璧示凝嚴。", "聯翩玉羽層霄下，烜赫神光愛景暹。", "爲喜鸞輿回鳳闕，故留芝蓋出虬簷。", "禮天要作斯民福，解雨今當萬物霑。"]}