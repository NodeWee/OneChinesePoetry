{"author": "方元修", "period": "宋", "type": "诗", "title": "奉同程致道著作次鮑溶冬夜答客韻送趙叔問奉議歸南都", "paragraphs": ["清秋不相借，白髮日更多。", "塵埃困煩促，原野懷經過。", "聊當倚滂潤，資以生吾禾。", "豈不念離羣，驚鵲寧擇窼。", "王孫別都去，澹若依松蘿。", "暫別亦復難，賡詩飲無何。", "我行那爾爾，渺邈踰江河。", "賸須作佳句，相我滄浪歌。"]}