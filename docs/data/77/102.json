{"author": "孫覿", "period": "宋", "type": "诗", "title": "東坡先生與蔣魏公遊最善宣卿侍郎蓄東坡詩文自公始也心慕手追遂入於室某嘗賦景坡堂詩宣卿謂余知音者遂標藏之櫝中比守吳門治有狀璽書褒進待制敷文閣某馳小舟往賀宣卿出詩三章見屬句法華妙爲一時絕唱有云正索解人那復得其誰知我固無從此真東坡語也輒次韻書于卷末  其二", "paragraphs": ["高名迥出中興日，大句追還正始風。", "浦上珠回孤月吐，壁間梭躍五雲從。", "景坡堂裏參差見，飯顆山頭邂逅逢。", "更欲騎鯨追李白，入門一路羽翰通。"]}