{"author": "孫覿", "period": "宋", "type": "诗", "title": "東坡先生與蔣魏公遊最善宣卿侍郎蓄東坡詩文自公始也心慕手追遂入於室某嘗賦景坡堂詩宣卿謂余知音者遂標藏之櫝中比守吳門治有狀璽書褒進待制敷文閣某馳小舟往賀宣卿出詩三章見屬句法華妙爲一時絕唱有云正索解人那復得其誰知我固無從此真東坡語也輒次韻書于卷末  其一", "paragraphs": ["家聲籍籍冠中州，健筆縱横貫九流。", "三世祖孫吳郡牧，兩朝人物山亭侯。", "顒卬自快披雲睹，衰陋空遺倚玉羞。", "便恐追鋒天上去，不辭投轄爲公留。"]}