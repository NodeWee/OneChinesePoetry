{"author": "孫覿", "period": "宋", "type": "诗", "title": "紹興壬子某南遷過疏山上一覽亭見擬東坡煨芋詩刻龕之壁間詩律句法良是殆不能辨乃宣卿侍郎守臨川時所擬作也後數日道次安仁縣一士人吳君出宣卿詩數十解示余奇麗清婉咀嚼有味如噉蔗然讀之惟恐盡於是拊卷三歎而後知公置力於斯文久矣又二十年宣卿築室荆谿山中别營一堂以平生所蓄東坡詩文雜言長短句殘章斷槀尺牘遊戲之作盡櫝藏其中號景坡自書榜仍爲記刻之某欲具小舟造觀而宣卿召用今以集撰守吳門乃賦詩爲之先", "paragraphs": ["王公製練衣，謝傅捉葵扇。", "歘若置郵然，一昔徧海縣。", "東坡百世師，乘雲上騎箕。", "文争日月光，氣敵嵩華齊。", "諸儒望先覺，坐待成風斵。", "一斤應手揮，郢鼻無留堊。", "公生不並時，關楗同一機。", "識真屬具眼，造的今中眉。", "詩亡束晳補，書受伏生所。", "神交接混茫，參差夢中睹。", "授我筆如椽，五色光屬聯。", "醉上金鑾殿，揮泉灑謫仙。"]}