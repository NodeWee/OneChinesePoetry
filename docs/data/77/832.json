{"author": "宋徽宗", "period": "宋", "type": "诗", "title": "上清寶籙宮立冬日講經之次有羽鶴數千飛翔空際公卿士庶眾目仰瞻卿時預榮觀作詩紀實來上因俯同其韻賜太師以下", "paragraphs": ["上清講席鬰蕭臺，俄有青田萬侶來。", "蔽翳晴空疑雪舞，低徊轉影類雲開。", "翻翰清唳遙相續，應瑞疑時尚不回。", "歸美一章歌盛事，喜今重見謫仙才。"]}