{"author": "孫覿", "period": "宋", "type": "诗", "title": "虎邱沼老豫章詩僧也與余相遇于楓橋方丈誦所作徐獻之侍郎生日詩有東湖孺子南極老人之句余愛其工賦小詩寄贈", "paragraphs": ["落景下曾城，遙煙起孤戍。", "繫舟著魚磯，曳杖扣僧户。", "忽逢丹霞侶，自誦碧雲句。", "噌吰應黄鍾，清絕追白紵。", "不落江西派，肯學邯鄲步。", "冥搜自天得，妙中有神助。", "寅緣半日留，邂逅一笑遇。", "詎復管中窺，看沐南山霧。"]}