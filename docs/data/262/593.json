{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 歲寒知松柏 其一", "paragraphs": ["植物惟松柏，蒼蒼貫四時。", "歲雖寒不改，人到老方知。", "風籟龍吟冷，冰枝鶴立危。", "一株獨青在，萬木後凋誰。", "齊寢樵蘇矣，秦宮點涴之。", "斧斤尋未已，善保棟梁姿。"]}