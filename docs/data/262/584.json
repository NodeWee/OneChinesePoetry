{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 肅時雨若", "paragraphs": ["肅在於方寸，高高已嘿知。", "端能令雨若，焉敢諉天時。", "此念淵冰凜，其機影響隨。", "寶薰一隊起，銀竹四簷垂。", "有物皆膏潤，無民更怨咨。", "諄諄書喜閔，麟筆寓箴規。"]}