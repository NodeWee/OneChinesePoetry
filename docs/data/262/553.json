{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 登單于臺", "paragraphs": ["五葉英雄主，長驅等拉摧。", "單于先退舍，天子自登臺。", "鳴鏑經營遠，乘輿警蹕來。", "穹廬空漠遁，黄屋半天開。", "鴈塞三更月，龍廷一炬灰。", "公卿爭上壽，扈從翠華迴。"]}