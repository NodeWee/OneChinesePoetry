{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 鷄鳴度關", "paragraphs": ["關法晨方度，其如夜未明。", "危機真虎口，急計假鷄鳴。", "唱罷城烏起，聞來野雉驚。", "秦人百二險，齊客兩三聲。", "珠履顔何厚，狐裘計已行。", "昭王見事緩，食頃遣追兵。"]}