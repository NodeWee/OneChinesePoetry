{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 登封泰山", "paragraphs": ["天下名山衆，巖巖獨岱崇。", "聖朝久熙洽，天子乃登封。", "清蹕臨危頂，鉤陳備祲容。", "下觀紅日出，中起白雲濃。", "太史陪祀見，燕公載筆從。", "安知千載後，樵者斧壇松。"]}