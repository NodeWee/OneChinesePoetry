{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 蒲鞭", "paragraphs": ["陌上兒童說，時清長吏賢。", "豈能無朴教，不過示蒲鞭。", "采彼輕柔質，施諸牧御權。", "坐令强梗者，若撻市朝然。", "院舍棠陰合，圜扉草色鮮。", "弛笞能敗子，威愛貴兼全。"]}