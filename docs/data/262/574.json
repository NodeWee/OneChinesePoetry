{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 李下不整冠", "paragraphs": ["李下雖云僻，行人冷處看。", "彼方垂美實，渠可整巍冠。", "纔見花初縞，俄驚核可鑽。", "吾寧墊雨過，君欲切雲難。", "鶑集枝多折，螬侵顆半殘。", "誰令服章甫，拘束畏傍觀。"]}