{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 駐蹕山", "paragraphs": ["險絕朝鮮國，微茫海四環。", "帝於焉駐蹕，人以此名山。", "虜讋天威近，師行雪浪間。", "車旂臨鳥道，草木識龍顔。", "露布虬鬚喜，鐃歌鴨綠還。", "可憐房與魏，扈從不隨班。"]}