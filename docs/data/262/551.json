{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 爲郎牧羊", "paragraphs": ["式也堪其選，非貲所可爲。", "誰知省郎者，自處牧羊兒。", "夜襆青綾被，晨趨白玉墀。", "都忘列宿貴，甘慕乘田卑。", "衣布猶平日，烹桑聳一時。", "迴頭憐犬子，空獻上林辭。"]}