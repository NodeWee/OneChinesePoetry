{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 祖餞二疎", "paragraphs": ["祖席爲誰設，諸公愧二疎。", "雖無人主眷，頼有史官書。", "故里山川近，都門供帳初。", "百城圖畫筆，幾兩送寒車。", "老氏先知足，逋翁晚定儲。", "蕭生亦宮傅，歲晏竟何如。"]}