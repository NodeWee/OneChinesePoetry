{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 客星", "paragraphs": ["不爲劉郎屈，蕭然釣遠汀。", "當時無此客，其象見於星。", "龍衮思同學，羊裘謁廣庭。", "九行仰黄道，一曜動青冥。", "帝座容伸足，雲臺肯繪形。", "少微非大隠，光彩謾熒熒。"]}