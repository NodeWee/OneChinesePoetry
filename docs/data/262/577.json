{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 棋聲花院閉", "paragraphs": ["靜院閉花時，沉沉晝漏移。", "偶然聲出戶，應是客圍碁。", "夜寂推枰響，機深落子遲。", "惱禪天女去，入定老僧知。", "鵠至難傳藝，鶑啼許借枝。", "須臾分局勢，何待爛柯爲。"]}