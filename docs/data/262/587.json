{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 洗硯魚吞墨", "paragraphs": ["一硯常摩拊，寧容點涴痕。", "洗教殘墨去，乞與小魚吞。", "巖石微塵浣，漥泉寸鬣翻。", "安知馬肝紫，姑愛麝膠渾。", "體製該秦篆，飛騰慕禹門。", "校人勿烹汝，腹有素書存。"]}