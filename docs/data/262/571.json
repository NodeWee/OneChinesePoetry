{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 漁父辭劍", "paragraphs": ["父隠於漁者，憐渠後騎追。", "得船從此逝，贈劍漠然辭。", "一葉吾貧甚，千金子寶之。", "僅存釣竿在，焉用太阿爲。", "齊客彈何鄙，徐君挂尚疑。", "不如葦間叟，千古勵清規。"]}