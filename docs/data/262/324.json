{"author": "劉克莊", "period": "宋", "type": "诗", "title": "余平生不至廬山六月廿八日夜夢同孫季蕃游焉林木參天瀑聲如雷山中物色良是一剎甚幽邃傍人告曰此中有不出院僧余與季蕃欣然訪之語未終而覺將曉矣窗外簷溜淋浪紀以二詩  其二", "paragraphs": ["泉聲㶁㶁樹蒼蒼，云有高僧占一房。", "糧絕罕曾起烟火，佛來不肯下禪床。", "緇流誰可傳宗旨，黄敕難招坐道場。", "何必真分一間住，偶爲但過亦清凉。"]}