{"author": "劉克莊", "period": "宋", "type": "诗", "title": "題賺蘭亭圖", "paragraphs": ["山陰繭紙見者希，辨才傳之於永師。", "行年八十手不釋，棲之梁上鬼莫窺。", "虬鬚天子欲得之，威以禍福僧詭辭。", "智勇至此無所施，相國房公乃設奇。", "東臺御史奉詔馳，易服變姓謁老緇。", "止客置醴因聯詩，評書訂畫猶塤箎。", "稍稍益狎不見疑，卷而懷之若拾遺。", "須臾□都得臺移，都督傳詔來龍墀。", "僧絕復蘇成白癡，始悟學究即繡衣。", "文皇如堯房如夔，磊磊落落兩曜垂。", "譎取一帖安肯爲，帖歸天上神護持。", "搨本之價猶不貲，他日昭陵以自隨。", "溫韜掘者果是非，世人空寶定武碑。"]}