{"author": "劉克莊", "period": "宋", "type": "诗", "title": "擊壤圖", "paragraphs": ["昔聞華胥與凈土，道釋寓言非目覩。", "此圖物色皆華人，太平氣象在裏許。", "競披野服裝束儉，旋瀉薄醪盆盎古。", "小姑丘嫂醜駭人，襁兒於背行傴僂。", "嶧桐泗磬未嘗試，手持蕢桴叩土鼓。", "當時四里安耕鑿，百姓焉知有官府。", "帝心猶不奈叢脞，欲以黄屋讓支父。", "烏乎放勳去已遠，朝野多事民愁苦。", "腐儒未暇論秦漢，齊榷魚鹽魯稅畝。", "舟鮫衡麓設譏禁，□若海神愁摘煮。", "計臣各操享上說，禍先及農次商賈。", "南鄰責米借斗斛，西舍誅帛空機杼。", "又聞更盼平□□，□□□□□官庾。", "何况防秋羽檄急，□□□□選材武。", "下鄉卒毒慘於蛇，坐衙官惡猛如虎。", "十家九亡村落靜，存者鬼質身繿縷。", "有時適野挑薺食，亦或逢場戴花舞。", "披圖茅屋晴窗下，偶然釋耒一摩拊。", "老農未知陶唐世，過予瞪視口譫語。", "暮年憔悴欲移鄉，借問此是何處所。"]}