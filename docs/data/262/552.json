{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 道不拾遺", "paragraphs": ["通國興仁遜，渾然太古時。", "不營分表事，肯拾道傍遺。", "山步多樵笛，郊行足酒旗。", "馬應無失塞，羊豈有亡歧。", "墜李羞三咽，堆金畏四知。", "如何仙聖境，著得竊桃兒。"]}