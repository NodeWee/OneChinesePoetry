{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 望祀蓬萊", "paragraphs": ["齊魯多方士，荒唐競自媒。", "微茫隔煙霧，向望祀蓬萊。", "甲帳雲旂下，離宮月戶開。", "海難架橋渡，風易引船回。", "求藥童安在，乘槎使不來。", "空令仁聖悔，世豈有仙哉。"]}