{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 師直爲壯", "paragraphs": ["勝負無常數，先觀曲直知。", "隠然壯吾國，孰敢敵王師。", "致討皆聲罪，徂征必有辭。", "一言明逆順，大勢决雄雌。", "縞素炎圖定，包茅霸業基。", "後儒喜穿鑿，妄意說升陑。"]}