{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 隔竹敲茶臼", "paragraphs": ["午杵誰敲臼，山童髻兩髽。", "偶因聲隔竹，不覺意思茶。", "北牖沉沉靜，南牆故故遮。", "微聞孤杵響，初試一旗斜。", "門掩王猷宅，泉甘陸羽家。", "搜腸攪文字，毋乃太清耶。"]}