{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 瓜田不納履", "paragraphs": ["君子防微謹，嫌疑遠未然。", "從來納履處，不傍種瓜田。", "樊圃芸初熟，耕畦瓞已綿。", "黄臺雖可摘，東郭未嘗穿。", "尾虎懲危道，揮蠅慕昔賢。", "浪云擇地蹈，濡血在山前。"]}