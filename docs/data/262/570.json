{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 濟河焚舟", "paragraphs": ["河勢尤湍急，滔滔去莫留。", "此行期死敵，既濟遂焚舟。", "背水陳師出，乘風縱燎休。", "若非拚血戰，不復渡黄流。", "竹帛今猶載，桑榆晚始收。", "後來燒棧道，毋乃祖餘謀。"]}