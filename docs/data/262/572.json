{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 扁舟五湖", "paragraphs": ["種蠡功名士，吾評蠡最優。", "五湖足春水，一葉寄扁舟。", "變姓乘單舸，翻身退急流。", "千金徒鑄象，萬里孰馴鷗。", "震澤鱸堪膾，蘇臺鹿已遊。", "君王既稱霸，求盡沼吳謀。"]}