{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 歲寒知松柏 其二", "paragraphs": ["松柏無姿媚，平時未易看。", "要知渠特操，直待歲隆寒。", "塞草枯先白，江楓冷變丹。", "凜然友青士，至此識蒼官。", "物遁天刑少，人全晚節難。", "惟應漆園叟，與蕣合而觀。"]}