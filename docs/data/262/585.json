{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 渴不飲盜泉水", "paragraphs": ["飲啄於身切，宜無决擇然。", "豈其陽忍渴，嫌以盜名泉。", "北澤行猶至，東陵惡莫湔。", "羞爲濫觴者，寧作挂瓢賢。", "激齒希高士，流涎異醉仙。", "枯腸一勺足，勿傍石門邊。"]}