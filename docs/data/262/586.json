{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 熱不息惡木陰", "paragraphs": ["觸熱慵休息，誰知志士心。", "既名爲惡木，不可就繁陰。", "炎赫當三伏，輪囷欲百尋。", "蔽牛徒隠映，下馬復沉吟。", "濁世無孤竹，中原有鄧林。", "飄然遠遊興，散髮更披襟。"]}