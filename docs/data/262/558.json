{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 太平無象二首 其二", "paragraphs": ["治象難言說，風謠採道塗。", "太平於此盛，曠古以來無。", "腰笛童鞭犢，烹葵婦饁夫。", "文如未見者，堯豈可名乎。", "禮樂河汾策，衣冠洛社圖。", "□□工黼黻，筆力若爲摹。"]}