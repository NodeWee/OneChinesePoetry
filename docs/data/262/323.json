{"author": "劉克莊", "period": "宋", "type": "诗", "title": "余平生不至廬山六月廿八日夜夢同孫季蕃游焉林木參天瀑聲如雷山中物色良是一剎甚幽邃傍人告曰此中有不出院僧余與季蕃欣然訪之語未終而覺將曉矣窗外簷溜淋浪紀以二詩  其一", "paragraphs": ["似與孫郎有宿期，共穿紫翠探幽奇。", "水簾噴雪非常爽，火傘張空了不知。", "蒙衲僧寧非惠遠，結茅人莫是凝之。", "惜今粉繪無名筆，尚可追摹入拙詩。"]}