{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 四更山吐月", "paragraphs": ["夜境沉沉寂，高城忽四更。", "山收霾凈盡，月吐魄初生。", "已過三通鼓，猶殘二尺檠。", "始疑千嶂合，徐覺半窗明。", "顧兔空留照，荒鷄太少情。", "應須煩玉斧，缺處更修成。"]}