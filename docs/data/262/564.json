{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 杏壇", "paragraphs": ["夫子昔居地，流傳後代看。", "竹藏壁中簡，杏落水邊壇。", "流藻尤蘩盛，依槐免折殘。", "一時雩舞樂，千古孔林寒。", "漁父繫舟聽，門人捨瑟嘆。", "世多伐木者，吾道欲行難。"]}