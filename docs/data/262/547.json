{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 腐草化爲螢", "paragraphs": ["造化於微物，生生品彙茲。", "流螢倏然集，腐草化而爲。", "雨逕陳荄積，寒塘碧色衰。", "與星鬭光彩，助月吐神奇。", "明滅形無定，枯榮理孰推。", "莫矜太陽近，會有肅霜時。"]}