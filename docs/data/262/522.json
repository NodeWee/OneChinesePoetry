{"author": "劉克莊", "period": "宋", "type": "诗", "title": "警齋侍郎舟和放翁五言過奬衰朽且示雄文二編次韵一首", "paragraphs": ["熟讀公詩文，高出騷選前。", "蹇余相追逐，嚴句入杜編。", "里鼓聞咸池，山歌混葛天。", "刀圭靳付授，分寸難扳緣。", "偶逢浮丘伯，月下吹簫眠。", "鳳咮不可和，蚓竅殊自憐。", "披我雲錦裳，易去短褐穿。", "啖我玉井藕，洒然渴肺痊。", "迴瀾使東之，斡天令左旋。", "斯文恃砥柱，諸老隨遊川。", "交遊愧忝竊，薰摘勞結悁。", "當論先後覺，寧較大小年。", "已得渥漥駿，共登崑崙顛。", "指點歸宿處，目覽非耳傳。"]}