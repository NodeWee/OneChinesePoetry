{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 鴈足書", "paragraphs": ["塞鴈先荒徼，猨弓莫射渠。", "心懷南向意，足有北來書。", "翔集鴻毛迅，緘題鳥跡疎。", "上言存魏闕，下說厭穹廬。", "隴右平安遠，雲中探報虛。", "不知子卿婦，錦字託誰歟。"]}