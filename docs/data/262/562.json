{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 墮淚碑", "paragraphs": ["治化無深淺，要諸久始知。", "遺民它日淚，太傅向來碑。", "反袂緣何事，輕裘若在時。", "勳名一片石，尸祝百年思。", "不比山公醉，惟應湛輩悲。", "征南亦深刻，感慨者爲誰。"]}