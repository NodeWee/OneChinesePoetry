{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 五言長城", "paragraphs": ["五字非容易，鬚曾斷幾莖。", "身雖居破屋，人比作長城。", "塞北李都尉，江東阮步兵。", "偏師攻不下，老將望而驚。", "立幟騷壇峻，降旗敵壘平。", "可憐秦系輩，淺陋欲爭衡。"]}