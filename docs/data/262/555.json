{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 聞鷄起舞", "paragraphs": ["百動俱休息，遥聞野外鷄。", "起提孤劍舞，肯戀一枝棲。", "乍枕琱戈寢，俄驚絳幘啼。", "自嗟褐寬博，不覺褎昂低。", "茅店寒聲絕，函關曉色迷。", "細腰方按曲，風雨漫凄凄。"]}