{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 夢見周公", "paragraphs": ["汲汲懷人夢，皇皇救世功。", "有心哉魯叟，所見者周公。", "政績簡編在，精神寤寐通。", "宛如尚爲左，忘却已遷東。", "鳳去經綸遠，麟來筆削終。", "空令千載下，跪奠兩楹中。"]}