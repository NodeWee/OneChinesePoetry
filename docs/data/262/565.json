{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 圍棋賭墅", "paragraphs": ["安石心夷曠，難將淺見窺。", "能拚百弓墅，只賭一枰棋。", "苻虜投鞭急，羊生對弈遲。", "土山今乞汝，泉石更由誰。", "侍女收殘局，羣兒走捷旗。", "拊箏并折屐，無喜亦無悲。"]}