{"author": "宋伯仁", "period": "宋", "type": "诗", "title": "累字戲作解愁吟簡舊同寮", "paragraphs": ["愁。", "知不。", "空白頭。", "心事驚秋。", "歸興滿滄洲。", "貂蟬雖出兜鍪。", "功名有愧黑貂裘。", "夷齊與盜跖總荒丘。", "無非蘧蘧栩栩夢莊周。", "空教笑倒江上煙雨汀鷗。", "一琴一劍一童一鶴一茶甌。", "自不須苦苦高卧元龍百尺樓。", "著眼看翻雲覆雨處豪傑總成羞。", "牙旗金甲蹇馿破帽窮通一任前脩。", "五湖千萬頃明月則儘可棹歌橫釣舟。"]}