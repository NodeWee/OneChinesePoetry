{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 掬水月在手", "paragraphs": ["月體無拘礙，那堪得水清。", "暫從掬處動，還在水中明。", "長物瓢安用，寒光握不盈。", "注眸蟾彩亂，入掌蚌珠生。", "顧兔攀難住，騎鯨捉太輕。", "猶勝倒持版，去作晉公卿。"]}