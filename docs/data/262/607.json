{"author": "劉克莊", "period": "宋", "type": "诗", "title": "昔與仙遊傅常博父子游從識其幼子方總角晚歸田里忽袖二詩見訪余開八秩君亦六十矣感歎之餘因次其韻  其一", "paragraphs": ["議郎座上識郎君，竊意趨庭有異聞。", "客屨今無同輩在，書燈昔與長公分。", "蟲冰寒暑余侵耄，螢雪光陰子尚勤。", "見說架籤猶萬卷，肯將濁臭博清芬。"]}