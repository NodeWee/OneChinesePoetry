{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 惜花春起早", "paragraphs": ["清早披衣起，春深好事家。", "非干眠警枕，自是惜名花。", "培溉疎泉脈，攀翻带露葩。", "看常先曉蝶，來未散晨鴉。", "風惡爲臺避，晴烘著幙遮。", "古人云晝短，莫待夕陽斜。"]}