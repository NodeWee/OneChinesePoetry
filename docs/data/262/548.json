{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 乘月登樓", "paragraphs": ["越石通身膽，英英管樂儔。", "防秋戍孤壘，乘月上高樓。", "粉堞齊雲逈，冰輪出海浮。", "目中無虜騎，笑裏有邊籌。", "梟羯言猶壯，聞雞志未酬。", "素娥知往事，猶照麗譙頭。"]}