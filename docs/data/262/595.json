{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 被褐懷珠玉", "paragraphs": ["珠玉嫌輕衒，深藏意自佳。", "不歸胡賈手，却入褐夫懷。", "寬博寧儒戲，從容與道偕。", "用之薦郊廟，捨則媚淵崖。", "龍起驚空藏，虹來貫小齋。", "平生不求售，非爲價難諧。"]}