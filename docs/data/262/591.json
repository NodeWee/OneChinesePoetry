{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 愛月夜眠遲", "paragraphs": ["性癖多幽事，尤於愛月偏。", "遠從天際待，遲至夜深眠。", "方恨冰輪缺，俄欣玉鏡圓。", "且哦丹桂下，未傍大槐邊。", "快欲騎鯨去，輕如化蝶然。", "徘徊惜餘景，窗下映陳編。"]}