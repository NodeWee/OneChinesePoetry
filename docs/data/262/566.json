{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 飲馬長城窟", "paragraphs": ["絕塞多爲窟，秦時所築城。", "因憐吾馬渴，教飲彼泉清。", "霜雪盧龍塞，風烟驃騎營。", "遠從貳師壘，瞥過武安坑。", "心警投鞭虜，身先荷杵兵。", "寧爲伏波死，不作李陵生。"]}