{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 西狩獲麟", "paragraphs": ["獲處從西鄙，胡然瑞物臻。", "子因書曰狩，世始識爲麟。", "出匪於中國，來常以聖人。", "皆云麕且角，誰辨獸而仁。", "已嘆吾無位，于嗟汝不辰。", "茂陵好奇怪，得者惜非真。"]}