{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 太平無象二首 其一", "paragraphs": ["試聽輿人誦，如何是太平。", "有生遂其性，無象得而名。", "刁斗三邊靜，鋤耰萬里耕。", "毋庸奏奎聚，不必誦河清。", "堯豈容知識，文非以色聲。", "樵歌殊質俚，未足贊休明。"]}