{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 門多長者車", "paragraphs": ["小徑通車轍，全家隠薜蘿。", "俗人望崖返，長者及門多。", "往往知蝸舍，時時叩雀羅。", "鷄栖伯厚去，犢駕太丘過。", "驥尾聊同託，驪駒且莫歌。", "平生疑泄柳，不納意如何。"]}