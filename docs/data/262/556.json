{"author": "劉克莊", "period": "宋", "type": "诗", "title": "竹溪直院盛稱起予草堂詩之善暇日覽之多有可恨者因效顰作十首亦前人廣騷反騷之意內二十九首用舊題惟歲寒知松柏被褐懷珠玉三首效山谷餘十八首別命題或追錄少作並存于卷以訓童蒙之意 寒機曉猶織", "paragraphs": ["婉彼小家女，終年樂事稀。", "忍寒惟業織，曉至尚聞機。", "漏聽銅壺滴，梭隨玉腕揮。", "只愁老姑促，忘送素娥歸。", "甚矣獻裘切，傷哉恤緯微。", "盈庭皆賜帛，何以補宵衣。"]}