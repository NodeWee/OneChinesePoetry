{"author": "仇遠", "period": "宋", "type": "诗", "title": "予久客思歸以秋光都似宦情薄山色不如歸意濃爲韻言志約金溧諸友共賦寄錢唐親舊  其九", "paragraphs": ["喬木足秋聲，紅葉表秋色。", "因之念湖山，恨不生羽翼。", "形留神已馳，游倦交漸息。", "西鄰夜砧發，東鄰曉機織。", "我亦有敝廬，松菊暗荆棘。", "北山百年墓，苔竹手所植。", "今長尺若干，霜雪頗自力。", "西風龍蛇蟄，暗雨山林黑。", "東望會言歸，免我長相憶。"]}