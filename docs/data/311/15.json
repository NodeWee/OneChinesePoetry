{"author": "汪元量", "period": "宋", "type": "诗", "title": "余將南歸燕趙諸公子携妓把酒餞別醉中作把酒聽歌行  其二", "paragraphs": ["我把酒，聽君歌。", "美人娟娟花灼灼，月照金樽光綽約。", "有酒有歌君亦愁，把酒聽歌君亦樂。", "我有鸚鵡杯，君有鸕鷀杓。", "一杯一杯復一杯，酒盡還沽共君酌。", "我把酒，聽君歌。", "天不荒，地不老，人生百年休草草。", "對花對酒且高歌，蓋世功名亦枯槁。", "滿堂金玉守者誰，萬事何如酒杯好。", "君不見巢父許由空洗耳，伯夷叔齊空餓死。", "范蠡扁舟挾西子，五湖風浪兼天起。", "又不見相如懷璧空歸來，廉頗善飯何壯哉。", "謝安携妓入東山，蒼生望望霖雨乾。", "把酒勸君飲，請君爲我歌。", "燕昭築臺金滿地，郭隗登臺多意氣。", "劉琨夢裏起聽雞，班超萬里封侯歸。", "君不見浣花溪頭老翁哭，白首爲儒守茅屋。"]}