{"author": "仇遠", "period": "宋", "type": "诗", "title": "昔康節先生題安樂窩詩中云樂見善人樂聞善事樂道善言樂行善意此即吾友朱仲明樂善齋之意也繫之以詩", "paragraphs": ["人生有至樂，主善以爲師。", "善端本固有，樂處亦自知。", "我思舜之徒，雞鳴日孳孳。", "簞瓢在陋巷，顔氏其庶幾。", "之子芝蘭室，書傳爲箴規。", "量力行好事，固窮無妄爲。", "何似安樂窩，受用堯夫詩。"]}