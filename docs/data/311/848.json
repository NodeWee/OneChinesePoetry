{"author": "仇遠", "period": "宋", "type": "诗", "title": "予久客思歸以秋光都似宦情薄山色不如歸意濃爲韻言志約金溧諸友共賦寄錢唐親舊  其六", "paragraphs": ["秋空不肯明，風雨滿荒城。", "田父遮我說，重九最喜晴。", "此日晴色好，大田足西成。", "一冬暖如春，絮炭價亦輕。", "我雖將去官，於人獨無情。", "去年冶城叟，采菊餐其英。", "今茲隔存歿，使我心怔營。", "出門悵誰語，巵酒當自傾。"]}