{"author": "仇遠", "period": "宋", "type": "诗", "title": "予久客思歸以秋光都似宦情薄山色不如歸意濃爲韻言志約金溧諸友共賦寄錢唐親舊  其七", "paragraphs": ["威鳳巢深林，神龍潜巨壑。", "泥塗困螻蟻，城市防彈𥐊。", "小草不自貴，已鑄出山錯。", "豈知甘苦淡，有味俱不惡。", "霜降水澤枯，歲晚木葉落。", "榮枯識寒暑，是非悟今昨。", "不見粘壁蝸，甘以退爲樂。", "二休行且三，可但耐辱莫。"]}