{"author": "熊禾", "period": "宋", "type": "诗", "title": "贈朱仁甫", "paragraphs": ["九州四海文公書，千秋萬古文公祠。", "文公之祠何所始，考亭雲谷與武夷。", "建安城中一畝地，桓桓寢廣世守之。", "時人擬作曲阜宅，表章何代壞者誰。", "魯餘宮室已壯麗，廣地何必取此爲。", "鮒池藏書抱祭器，間關之際亦可悲。", "斯人今代不復見，爲公故宅三歔欷。", "玄孫適此相邂逅，劇談往事無休期。", "別來已是二十載，城府之事了不知。", "但聞祠堂舊基址，勢家亭館今巍巍。", "東邊自是子住處，一枝不許鳥鵲棲。", "成都閟宮思丞相，通泉書室記□□。", "斯文所係豈止此，經從此地空漣洏。", "百年公論會有定，文公之後人見知。", "子行定有我同志，爲我問訊出此詩。"]}