{"author": "仇遠", "period": "宋", "type": "诗", "title": "予久客思歸以秋光都似宦情薄山色不如歸意濃爲韻言志約金溧諸友共賦寄錢唐親舊  其四", "paragraphs": ["江海寄孤篷，飄飄一鷗似。", "汲汲謀稻粱，欲去行且止。", "淵明真達者，解印如脫屣。", "五斗何足云，可但折腰恥。", "我嘗慕其人，出仕亦漫爾。", "客行入歲晏，田稼逢水毀。", "逝者既如斯，吾屬可去矣。", "肯負白鷗盟，西湖釣秋水。"]}