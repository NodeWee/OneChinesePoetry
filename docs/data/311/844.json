{"author": "仇遠", "period": "宋", "type": "诗", "title": "予久客思歸以秋光都似宦情薄山色不如歸意濃爲韻言志約金溧諸友共賦寄錢唐親舊  其二", "paragraphs": ["迢迢渰水上，有亭曰寒光。", "水天散鷗鷺，四望山蒼蒼。", "向來于湖翁，詩詞題屋枋。", "幾思一遨遊，歲月飛羽忙。", "聞有白龍寺，石塔標鐵梁。", "老僧頗能吟，年來曾遊方。", "須乘未歸前，秋晴呼野航。"]}