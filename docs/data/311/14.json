{"author": "汪元量", "period": "宋", "type": "诗", "title": "余將南歸燕趙諸公子携妓把酒餞別醉中作把酒聽歌行  其一", "paragraphs": ["君把酒，聽我歌。", "君不見陌上桑，鶉奔奔兮鵲疆疆。", "高堂今夕燈燭光，燕姝趙女吹笙簧。", "君把酒，聽我歌。", "美人美人美如此，傾城傾國良有以。", "周惑褒姒烽火起，紂惑妲己賢人死。", "君把酒，聽我歌。", "漢家之亂呂太后，唐家之亂武則天。", "魏公銅臺化焦土，隋煬月殿成飛烟。", "君把酒，聽我歌。", "美人美人色可食，美人美人笑可愛。", "美人命薄爭奈何，美人色衰相棄背。", "美人一笑難再得，美人絕色今何在。", "君不見馬嵬坡下楊太真，天生尤物不足珍。", "那及唐虞九婦人，千古萬古名不湮。"]}