{"author": "仇遠", "period": "宋", "type": "诗", "title": "予久客思歸以秋光都似宦情薄山色不如歸意濃爲韻言志約金溧諸友共賦寄錢唐親舊  其一二", "paragraphs": ["人寄天地間，官爵寄所寄。", "所寄本儻來，得喪亦常事。", "何哉淺丈夫，以此芥胸次。", "達人視爲輕，譬彼摴蒲戲。", "役滿須過更，代者乃未至。", "故鄉隔太湖，一舸歸甚易。", "秋高山骨露，始見松竹翠。", "依依古梅村，是中有深意。"]}