{"author": "聶守真", "period": "宋", "type": "诗", "title": "題汪水雲詩卷  其一", "paragraphs": ["汴隄楊柳摇春風，翠華南幸紫禁空。", "雕欄玉砌明月冷，羽人規作神仙宮。", "蘇堤楊柳飄晴雪，又見紫鸞催駕發。", "沉香亭北鶑亂啼，金殿又成諸佛剎。", "東南王氣一旦終，乾坤四海今會同。", "興亡成敗自有數，不由人力由天公。", "二龍南翔一龍北，鳳隻鸞孤重鎩翮。", "南龍苦熱北龍寒，鸞鳳欲飛飛不得。", "周原禾黍秋離離，含光草色春萋萋。", "露盤應拆聲動地，金銅仙人空淚垂。", "來今往古知幾代，嬴顛劉蹶浮雲改。", "□平抵掌笑不言，會見桑田變滄海。"]}