{"author": "仇遠", "period": "宋", "type": "诗", "title": "予久客思歸以秋光都似宦情薄山色不如歸意濃爲韻言志約金溧諸友共賦寄錢唐親舊  其三", "paragraphs": ["我非章句儒，亦非漁樵徒。", "少年逞麤豪，提筆賦兩都。", "老尚著儒冠，却悔識之無。", "既難棲山林，又倦遊江湖。", "一官僅供口，康濟不在吾。", "秋風方戒寒，正道日荒蕪。", "行矣且歸耘，寸田聊自娛。"]}