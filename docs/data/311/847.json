{"author": "仇遠", "period": "宋", "type": "诗", "title": "予久客思歸以秋光都似宦情薄山色不如歸意濃爲韻言志約金溧諸友共賦寄錢唐親舊  其五", "paragraphs": ["早從方外遊，志不在婚宦。", "采薇陟西山，采藻涉南澗。", "拄杖僅過眉，短衣不掩骭。", "一爲火宅累，漸覺有憂患。", "難任臣朔饑，俯就博士慢。", "大勝國子師，三年腹藜莧。", "棲遲行路難，堅忍爲客慣。", "昔爲泛泛鳬，今爲嗷嗷雁。", "幸免箠楚慮，官事粗易辦。", "曷不歸孤山，梅花臘前綻。"]}