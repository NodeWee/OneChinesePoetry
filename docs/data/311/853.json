{"author": "仇遠", "period": "宋", "type": "诗", "title": "予久客思歸以秋光都似宦情薄山色不如歸意濃爲韻言志約金溧諸友共賦寄錢唐親舊  其一一", "paragraphs": ["未仕每願仕，既仕復思歸。", "了知歸來是，宜悟求仕非。", "干祿本爲貧，元非慕輕肥。", "已昧好爲戒，復貽素餐譏。", "時艱士失業，十家九寒饑。", "豈無禹稷思，力薄願乃違。", "吾門可羅雀，載酒人來稀。", "下考劣已書，歸心疾如飛。", "眷言長途馬，老矣思脫鞿。", "晝短歌意長，式微兮式微。"]}