{"author": "仇遠", "period": "宋", "type": "诗", "title": "予久客思歸以秋光都似宦情薄山色不如歸意濃爲韻言志約金溧諸友共賦寄錢唐親舊  其一", "paragraphs": ["自我來溧陽，四見木葉秋。", "泮宮久敝漏，量力完且修。", "幸然土木備，及此工役休。", "巍巍大成殿，勢與鄒魯侔。", "聖賢日云邁，可以遺象求。", "捫心了無怍，一掃築舍謀。", "咫尺三茅山，乃獨欠此游。", "且須歸去來，速爲營菟裘。"]}