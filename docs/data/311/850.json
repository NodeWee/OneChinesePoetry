{"author": "仇遠", "period": "宋", "type": "诗", "title": "予久客思歸以秋光都似宦情薄山色不如歸意濃爲韻言志約金溧諸友共賦寄錢唐親舊  其八", "paragraphs": ["去郭十五里，翼然屏風山。", "上有看經院，創始昇元間。", "山潤易生雲，竹嫩未作斑。", "登高佛閣小，四面青回環。", "空門事彌多，永日僧不閒。", "歸徑路委蛇，班荆履孱顔。", "信美難久留，道遠足力慳。", "遥知故山月，問我何時還。"]}