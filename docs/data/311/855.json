{"author": "仇遠", "period": "宋", "type": "诗", "title": "予久客思歸以秋光都似宦情薄山色不如歸意濃爲韻言志約金溧諸友共賦寄錢唐親舊  其一三", "paragraphs": ["游子悲凜秋，秋盡行當冬。", "雨露變霜雪，寒色日以濃。", "豈無紫綺裘，綻裂誰與縫。", "不如早還家，山林專素封。", "掃松棲霞嶺，結茆慧日峰。", "山南與山北，春風入修筇。", "時止可以止，道隆從而隆。", "抱膝且長吟，吾其師卧龍。"]}