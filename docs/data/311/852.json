{"author": "仇遠", "period": "宋", "type": "诗", "title": "予久客思歸以秋光都似宦情薄山色不如歸意濃爲韻言志約金溧諸友共賦寄錢唐親舊  其一○", "paragraphs": ["七十古所希，我今六十餘。", "干時本無策，謀生術尤疏。", "就食泮水宮，學圃乏薪蔬。", "凜凜座無氈，踽踽出無馿。", "厭厭尊無酒，呥呥食無魚。", "官居古云冷，已矣當歸歟。", "緬懷二女子，夫家住桐廬。", "三年千里別，曠久不得書。", "日者遣一力，還家問何如。", "江濱桐君山，土肥藥堪鋤。", "山根有閒地，或容房客居。"]}