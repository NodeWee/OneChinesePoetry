{"author": "崔致遠", "period": "唐", "type": "诗", "title": "臨鏡臺", "paragraphs": ["烟巒簇簇水溶溶，鏡裏人家對碧峰。", "何處孤帆飽風去，瞥然飛鳥杳無踪。", "（錄自韋旭升《朝鮮文學史》）（按：據金東勳說，崔詩除《全唐詩逸》及《桂苑筆耕集》〖已收《全唐詩補逸》〗所收外，《三國史記》存五首，《東文選》收三十首，另見於石刻、方志者尚有十餘首，共存百首左右。", "今所得僅二十餘首，尚缺二十首左右。", "據前引各文所述，未見者有《饒州鄱陽亭》、《夜贈樂官》、《芋江驛灣》、《贈智光上人》等。", "又按：《朝鮮文學史》錄崔匡裕《長安春日有感》云：「麻衣難拂路歧塵，鬢改顏衰曉鏡新。", "上國好花愁裏艷，故園芳樹夢中春。", "扁舟煙月思浮海，羸馬關河倦問津。", "只爲未酬螢雪志，綠楊鶯語太傷神。", "」又謂其另有《郊居呈知己》、《憶南李處士》等詩，崔承祐有《送曹松入羅浮》、朴仁範有《九成宮懷古》、《涇州龍朔寺》、《江行呈張秀才》詩。", "諸詩皆新羅人在唐時所作，因未注出處，世次不明，又僅錄一首，姑附識於此。", "）。"]}