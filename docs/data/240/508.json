{"author": "通真道人", "period": "唐", "type": "诗", "title": "七言三十韻", "paragraphs": ["擺脫塵纓淡無欲，閑閱圖經尋嶽瀆。", "林泉何處愜予心，收拾琴書將卜築。", "崎嶇不敢千里辭，東自太行入王屋。", "先探藏花塢裏春，蟠桃畢竟何時熟？燕羅故宅陽臺宮，九龍戲珠畫幈簇。", "丹井沉沉浸月明，丫髻仙童抱參斸。", "昂頭貪看華蓋峰，驀然悮入紫微谷。", "上方樓閣與雲閑，金碧交光射林麓。", "避秦溝有避秦人，夜半聞歌《採芝曲》。", "策杖窮躋瘦龍嶺，嶮似劍關西向蜀。", "捫參歷井上沖真，千仞斷崖橫獨木。", "自辰及酉脚力窮，恰到紫金堂下宿。", "再拜新嘗太一泉，頓覺洒然消病骨。", "恍兮惚兮九霄間，萬頃嵐光醒醉目。", "恭叩仙壇禱真境，壇與天通隔塵俗。", "銀座金腰玉頂寒，帝遣仙官分部屬。", "小有中藏萬里地，都壓洞天三十六。", "日精月華左右奇，黛色倚空如削玉。", "東觀大海日輪紅，西望窮邊壇影綠。", "煉丹爐下土猶香，抱出神丹知幾斛。", "處山使者持太阿，保護聖軀誰敢黷？王母洞深非可測，雷霆屢震蛟龍窟。", "遙指三官校勘臺，樵人幾度聞絲竹。", "抱朴巖前採藥童，手撚金芝身薜服。", "北斗平連北斗星，自是天關通地軸。", "麻籠藥櫃翠相接，瑞草靈苗香馥郁。", "或聞仙犬吠仙燈，或覩仙人跨仙鹿。", "奇蹤異跡難盡言，更欲題詩毛穎禿。", "短歌聊寄名利人，誰肯同來伴幽獨？一聲長嘯坐孤石，紫雲悠悠送黃鵠。", "箇中疑是麻姑仙，冷笑世間光景促。", "（同前）。"]}