{"author": "盧肇", "period": "唐", "type": "诗", "title": "牡丹", "paragraphs": ["絕代祇西子，衆芳唯牡丹。", "月中虛有桂，天上謾誇蘭。", "夜濯金波滿，朝傾玉露殘。", "性應輕菡萏，根本是琅玕。", "奪日霞千片，[淩]（陵）風綺一端。", "稍宜經（一作「霑」）宿雨，偏覺耐春寒。", "見說開元歲，初令植御欄，貴妃嬌欲比，侍女妬羞看。", "巧類鴛機織，光攢射月團。", "漸移公子第，還種杏花壇。", "豪士傾囊買，貧儒假乘觀。", "葉藏梧際鳳，枝動鏡中鸞。", "似笑賓初至，如愁酒欲闌。", "詩人忘芍藥，釋子媿梅檀。", "酷烈宜名壽，姿容想姓潘。", "素光翻露羽，丹燄赩鷄冠。", "鷰拂驚還語，蜂貪困未安。", "儻令紅臉笑，兼解翠眉攢。", "少長呈連萼，嬌矜寄合歡。", "息肩移九軌，無脛到千官。", "日耀香房折，風披蘂粉乾。", "好酬青玉案，稱貯碧冰盤。", "璧要連城與，[珠]（殊）堪十斛判。", "更思初甲拆，那得異泥蟠。", "騷詠應遺恨，農經祇粗刊。", "魯般雕不得，延壽筆將殫。", "醉客同攀折，佳人惜犯干。", "始知來苑圃，全勝在林巒。", "泥潭當澆灑，庭除又綽寬。", "若將桃李並，方覺效嚬難。", "（見《文苑英華》卷三二一）。"]}