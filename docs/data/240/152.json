{"author": "裴坦", "period": "唐", "type": "诗", "title": "予自右轄出鎮鍾陵秘監家兄不忍遠別亟見宰坐求替遂得同赴江西時也薦福大德顯公禪門上首言歸東林亦獲結侶道路陪遊每承清論今過寺因留題詩一首", "paragraphs": ["麟臺朝士辭書府，鳳闕禪宗出帝京。", "歸到雙林親慧遠，行過五柳謁淵明。", "白衣居士輕班爵，敗[衲]高僧[薄世]情。", "引得病夫無外想，一心師事[竺先生]。", "（見羅振玉《吉石盦叢書》影宋鈔本、《殷禮在斯堂叢書》校排本宋陳舜俞纂《廬山記》卷四。", "詩缺六字，據《永樂大典》卷六六九九引宋佚名《江州志》補）（按：《全唐詩補逸》卷十二據《永樂大典》錄此詩，歸裴休，題闕另擬。", "詩有誤字。", "今重錄。", "「一心」，宋抄誤作「二心」，羅校本已改正。", "《江州志》作「一生」。", "本詩作者，《永樂大典》及《廬山記》均題爲裴休，後者並收有作者兄裴謨之和詩。", "岑仲勉先生《唐方鎮年表正補》謂：裴「休自中舍除江西，有張又新《建碑記》及杜牧《代讓平章事表》可證，非自右丞〖右轄〗出，休兄亦不名謨，唯《新表》中眷裴，僖宗相裴坦之兄名謨，乃知詩實坦作，後人誤書坦爲休也」。", "其說可從，今據以移正。", "）。"]}