{"author": "張濬", "period": "唐", "type": "诗", "title": "詠紅葉題詩事（題擬）", "paragraphs": ["長安百萬戶，御水日東注。", "水上有紅葉，子獨得佳句。", "子復題脫葉，流入宮中去。", "深宮千萬人，葉歸韓氏處。", "出宮三千人，韓氏籍中數。", "回首謝君恩，淚灑胭脂雨。", "寓居貴人家，方與子相遇。", "通媒六禮具，百歲爲夫婦。", "兒女滿眼前，青紫盈門戶。", "茲事自古無，可以傳千古。", "（見宋劉斧《青瑣高議前集》卷五錄張實《流紅記》引）（按：紅葉題詩故事，唐時已有三說，《流紅記》述韓氏、于祐事爲第四說，宋人或斥爲衍唐人故事之小說。", "張濬此詩，是否出於僞託，尚待考證。", "）。"]}