{"author": "元安", "period": "唐", "type": "诗", "title": "浮漚歌（《景德傳燈錄》卷三十作樂普和尚《浮漚歌》）", "paragraphs": ["秋（《燈錄》作「雲」）天雨滴（《燈錄》作「落」）庭中水，水上漂漂見漚起。", "前者已滅後者生，前後相續何（《燈錄》作「無」）窮已。", "本因雨滴水成漚，還緣風激漚歸水。", "不知漚水性無殊，隨他轉變將爲異。", "外明瑩，內含虛，內外朎朧（《燈錄》作「玲瓏」）若寶珠。", "正在澄波看似有，及乎動著又如無，有無動靜事騅明，無相之中有相形。", "祇知漚向水中出，豈知水不（《燈錄》作「亦」）從漚生。", "權將漚水類余身，五藴虛攢假立人。", "能達藴空漚不實，方能明見本來真。", "（同前。", "以《景德傳燈錄》卷三十所錄詩相校）。"]}