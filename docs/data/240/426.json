{"author": "吳璋", "period": "唐", "type": "诗", "title": "游南雁蕩", "paragraphs": ["碧桃花暖洞門開，遙向春山舉一杯。", "灑墨幾人鐫月牖，乘風兩度到蓬萊。", "綠陰窗戶長疑雨，白石林泉半雜苔。", "王事賢勞閒未得，趣歸猿鶴莫相猜。", "（見周喟《南雁蕩山志》卷七引陳玭《嘉靖南雁山志》、鄭思恭《崇禎南雁山志》）（按：吳璋逸詩及小傳，皆承張靖龍同志錄示。", "）。"]}