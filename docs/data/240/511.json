{"author": "張文徹", "period": "唐", "type": "诗", "title": "龍泉神劍歌", "paragraphs": ["龍泉寶劍出豐城，彩氣衝天上接辰。", "不獨漢朝今亦有，金鞍山下是長津。", "天符下降到龍沙，便有明君膺紫霞，天子猶來是天補，橫截河西是一家。", "堂堂美貌實天顏，□德昂藏鎮玉關。", "國號金山白衣帝，應須早築拜天壇。", "日月雙旌耀虎旗，御樓寶砌建丹墀。", "出警從茲排法駕，每行青道要先和。", "我帝金懷海量□（疑爲「寬」字），目似流星鼻筆端。", "相好與堯同一體，應知天分數千般。", "一從登極未逾年，德比陶唐初受禪。", "百靈効祉賀鴻壽，足踏坤維手握乾。", "明明聖日出當時，上膺星辰下有期。", "神劍新磨須使用，定疆廣宇未爲遲。", "東取河蘭廣武城，西取天山澣海軍。", "北掃燕然□嶺鎮，南盡戎羗邏莎平。", "三軍壯，甲馬興，萬里橫行河湟清。", "結親只爲圖長國，永霸龍沙截海鯨。", "我帝威雄人未知，叱吒風雲自有時。", "祁連山下留名迹，破却甘州必□遲。", "金風初動虜兵來，點齪干戈會將臺。", "戰馬鐵衣舖雁翅，金河東岸陣雲開。", "慕良將，揀人材，出天入地選良枚（王錄作「牧」，近是，惟不協韻）。", "先鋒委付渾鷂子，須向將軍劍下摧。", "左右衝□搏虜塵，疋馬單槍陰舍人，前衝虜連渾穿透，一段英雄遠近聞。", "前日城東出戰場，馬步相兼一萬強。", "我皇親換黃金甲，周遭盡布陰沈槍。", "着胄匈奴活捉得，退去□竪劍下亡。", "千渠三堡鐵衣明，左繞無窮授四城。", "宜秋下邑摧兇醜，當鋒入陣宋中丞。", "內臣更有張舍人，小小年內則伏勤。", "自從戰伐先登陣，不懼危亡□□身。", "今年迴鶻數侵疆，直到便橋刊戰場。", "當鋒直入陰仁貴，不使戈鋋解用槍。", "堪賞給，早商量，寵拜金吾超上將。", "急要名聲貫帝鄉，軍都日日更英雄。", "□由東行大漠中，短兵自有張西豹，遮收遏後與羅公。", "蕃漢精兵一萬強，打却甘州坐五涼。", "東取黃河第三曲，南取雄威及朔方。", "通同一個金山國，子孫分付坐敦煌。", "□番從此永歸投，撲滅狼星壯斗牛。", "北庭今載和□□，兼護澣海與西州，改年號，掛龍衣，築壇拜却南郊後，始號沙州作京畿。", "嗣祖考，繼宗枝，七廟不封何饗拜。", "祖父丕功故尚書，冊□□□□尊姻。", "北堂永須傳金印，天子猶來重二親。", "臣獻□歌流萬古，金山繚繞起秦雪。", "今朝以日羅公至，搦起紅旗似躍塵。", "今年收復甘州後，百寮舞蹈賀明君。", "（見伯三六三三卷。", "據今人李正宇錄本，以王重民《金山國墜簡零拾》所引參校）。"]}