{"author": "張永進", "period": "唐", "type": "诗", "title": "白雀歌（幷進表）", "paragraphs": ["白雀飛來過白亭，鼓翅翻身入帝城。", "深向後宮呈寶瑞，玉樓高處送嘉聲。", "白衣白鞟白紗巾，白馬銀鞍珮白纓。", "自古不聞書不戰，一劍能却百萬兵。", "王母本住在崑崙，爲貢白環來入秦。", "漢武遙指東方朔，朕感白霞天上人。", "紫亭南嶺白狼遊，爲效禎祥屬此州，昔日周王呈九尾，爭似如今耀斗牛。", "白旗白紱白旄頭，白玉雕鞍白瑞鳩，築壇待拜天郊後，自有金星助冕旒。", "白巖聖迹俯王都，玉女乘虛定五湖。", "白廣山巔雲繚繞，人歌聖德滿長衢。", "金鞍山上白犛牛，擺撼霜毛始舉頭。", "遶泉百匝騰空去，保王社稷定徽猷。", "白山隄下白澄津，一道長河夾岸春。", "白雪梨花連萬朶，王向東樓擁白雲。", "東苑西園池白蘋（王校作「蓰」），白渠流水好陽春。", "六宮盡是名家子，白羅綽約玉顏新。", "平河北澤白龍宮，賀拔爲王此處逢。", "昨來再起興雲雨，爲贊君王瑞一同。", "嵯峨萬丈聳金山，白雲凝霜古聖壇。", "金鞍長掛湫南樹，神通日夜助王歡。", "山出西南獨秀高，白霞爲蓋繞周遭。", "山腹有泉深萬丈，白龍時復震波濤。", "白樓素屏白銀鈎，砌玉龍墀對五侯。", "雉尾扇移香案出，似月如霜複殿幽。", "白牙歸子白鎧鑪，倚障虬蟠銜白珠。", "白衣童子携白紱，宮官執持（以上在伯二五九四號卷子）銀涶盂。", "應須築殿白金欄，上稟金方頂蓋圓，白玉壘階爲蹬道，工輪化出大羅天。", "白衣殿下白頭臣，廣運籌謀奉一人。", "白帝化高千古後，猶傳盛德比松筠。", "白衣居士寫金經，誓弼人王不出庭。", "八大金剛持寶杵，長當護念我王城。", "白壇白社白蓮花，大聖携持薦一家。", "太子福延千萬葉，王妃長降五香車。", "樓成白璧鑽珠珍，五部龍軒倚桷新。", "葛拱白平紅鏤頂，白龍行雨灑埃塵。", "白旌神纛樹龍墀，白象銜珠盡合儀。", "春光駕幸東城苑，雅樂前臨日月旗。", "百官在國惣酋豪，白刃交馳未告勞。", "爲感我王洪澤厚，盡能平虜展戎韜。", "白裾皂履出衆羣，國舅溫恭自束身。", "羅公挺拔摧兇敵，按劍先登渾舍人。", "白雪山巖澣海清，六戎交臂必須平。", "我王自有如神將，沙南委付宋中丞。", "白屋藏金鎮國豐，進達偏能報虜戎。", "樓蘭獻捷千人喜，敕賜紅袍與上功。", "文通守節白如銀，出入王宮潔一身。", "每向三危修令得，唯祈寶壽薦明君。", "𡩕（王校作「填」）詞陳白未能休，筆勢相催白汗流。", "願見金山明聖主，延齡滄海萬千秋。"]}