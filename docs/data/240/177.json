{"author": "周朴", "period": "唐", "type": "诗", "title": "天門靈泉院", "paragraphs": ["華亭參後最幽玄，一句能教萬古傳。", "猿抱子歸青嶂後，鳥銜花落碧崖前。", "雖知物理無窮際，却恐滄溟有盡年。", "爲報五湖雲外客，何妨來此老林泉。", "（按：《沅湘耆舊集》卷八云：「琮案：元慈利張兌《天門山圖詩》末云：『可憐宜都周內史，古冢纍纍在山址。", "感時撫景亦愴然，周朴小詩何足擬？』即指此詩也。", "次聯爲中和間僧傳明語。", "傳明即善會，自鶴林入夾山，有僧問如何是夾山境，答以猿抱子歸云云，朴即用其語也。", "」）。"]}