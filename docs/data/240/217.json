{"author": "寰普", "period": "唐", "type": "诗", "title": "心珠歌", "paragraphs": ["山僧自達空門久，淬鍊心珠功已構。", "珠迥玲瓏主客分，往往聲如師子吼。", "師子吼，非常久，皆明佛性真如理。", "有時往往自思惟，豁然大意心歡喜。", "或造經，或造論，或說漸兮或說頓。", "若在諸佛運神通，或在凡夫興鄙恡。", "此心珠，如水月，地角天涯無殊別。", "祇因迷悟有參差，所以如來多種說。", "地獄趣，餓鬼趣，多種輪迴無暫住。", "此非諸佛不慈悲，豈非閻王配交做。", "勸時流，深體悉，見在心珠勿浪失。", "五蘊身全尚不知，百骸散後何處覓。", "（見《景德傳燈錄》卷三十）。"]}