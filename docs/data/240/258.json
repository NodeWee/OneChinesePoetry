{"author": "還陽子", "period": "唐", "type": "诗", "title": "師誨而餞之", "paragraphs": ["松柏堅且貞，澗水流復清。", "勿久塵寰間，是非污耳聆。", "（以上均見《正統道藏》本《大還丹金虎白龍論》。", "末有附跋，錄如次。", "）（〖1〗跋云：「時光啓二年冬首中旬有七，橫峰先生永陽子杜希遁，字忘機，多事之秋，避禍汶郊，每抵鄽中，祇接大隱南陽公。", "公頗奉道，耽玄悟真，棲心閑雅，若夫發跡揚名，俟之知己。", "夫爲交者，有名焉，有利焉，余與公交，非名與利，每一接，未嘗不話道永日，除玄之又玄外，餘無所云。", "故書先師藥訣相贈，切希千萬保惜，勿傳下士。", "大凡方外之事，豈使常人知之？常人知之，則自遭譴謫。", "仙師曰：欽承者紀名於玄籙，泄慢者責身爲下鬼。", "又曰：殃慶逮於九祖，昇沉止於一形。", "今以青山白雲爲誓，勿負誓言，千萬千萬。", "」）。"]}