{"author": "玄泰", "period": "唐", "type": "诗", "title": "畬山謠", "paragraphs": ["畬山兒，畬山兒（《沅湘》無此三字），無所知，年年鑿（《五燈會元》作「斫」）斷青山嵋。", "就中最好衡山（《五燈會元》、《沅湘》作「嶽」）色，杉松利斧摧貞枝。", "靈禽野鶴無因依，白雲迴避青煙飛。", "猿猱路絕巖厓（《沅湘》作「岸」）出，芝朮（《沅湘》作「樹」）失根茅草肥，年年斫罷仍再鉏（《沅湘》作「復鋤」），千秋終是難復初。", "又（《南嶽總勝集》作「由」）道今年種不多，來年更斫（《南嶽總勝集》作「明年濶斫」）當陽坡。", "國家壽嶽尚如此，不知此理如之何。", "（見《古今禪藻集》卷三，校以《五燈會元》卷六、《沅湘耆舊集》卷十、《南嶽總勝集》卷中，後者僅錄末四句。", "又明刻本《景德傳燈錄》注收此詩）。"]}