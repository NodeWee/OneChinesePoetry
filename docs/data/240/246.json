{"author": "王鐸", "period": "唐", "type": "诗", "title": "[擬]送賀秘監歸會稽詩", "paragraphs": ["詔許真人歸舊隱，爲言海上憶孤峰。", "宸庭（《廣卓異記》作「旒」）暫別期千歲，野服飄然出九重。", "華表尚迷丁令鶴，竹陂猶認葛仙龍。", "自憐弱羽塵埃重，於此（《廣卓異記》作「雲外」）無由躡去蹤。", "（見《會稽掇英總集》卷二，校以《廣卓異記》卷三。", "《廣卓異記》題下署：「門下侍郎王鐸。", "」）。"]}