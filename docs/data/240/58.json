{"author": "皎然", "period": "唐", "type": "诗", "title": "荅裴集陽伯明二賢各垂贈二十韻今以一章用酬兩作", "paragraphs": ["知音如瓊枝，天生爲予有。", "攀折若無階，何殊天上柳。", "裴生清通嗣，陽子盛德後。", "詩名比元長，賦體凌延壽。", "珠生驪龍頷，或生靈蛇口。", "何似雙瓊章，英英曜吾手。", "白日不可汙，清源肯容垢。", "持此山上心，待君忘情友。", "且伴丘壑賞，未隨名宦誘。", "坐石代瓊茵，製荷捐艾綬。", "清宵集我寺，烹茗開禪牖。", "發論教可垂，正文言不朽。", "白雲供詩用，清吹生座右。", "不嫌逸令醉，莫試仙壺酒。", "皎皎尋陽隱，千年可爲偶。", "一從漢道平，世事無紛糺。", "星文齊七政，天軸明二斗。", "召士揚弓旌，知君在林藪。", "莫學潁陽子，請師高山叟。", "出處藩我君，還來會厓阜。"]}