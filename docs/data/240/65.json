{"author": "皎然", "period": "唐", "type": "诗", "title": "同諸公奉侍祭岳瀆使大理盧幼平自會稽迴經平望將赴於朝廷期過故林不至", "paragraphs": ["望祀崇周典，皇華出漢庭。", "紫泥頒會計，玄酒薦芳馨。", "聖慮多虔肅，齋心合至靈。", "占祥刊史竹，筮日數堯蓂。", "禮秩加新命，朝章篤理刑。", "敷誠通北闕，遺愛在南亭。", "苕水思曾泛，磯山憶重經。", "清風門客仰，佳頌國人聽。", "攀桂留卿月，徵文待使星。", "春郊迴駟牡，遙識故林青。"]}