{"author": "張瑜", "period": "唐", "type": "诗", "title": "感應詩五十六字", "paragraphs": ["聖女嘉祥推感應，葬儀傷慟九般情。", "林中愁聽黃鶯囀，月下惟聞白鹿鳴。", "慧日流光重抱戴，瑞雲頻繞（《山右石刻叢編》作「現」）五花成。", "莫言此地無（《山右石刻叢編》作「栽」）松柏，刊石留將記姓名。", "（《山西通志》卷九三《金石記》五錄張瑜撰《大唐廣平郡樂公之二女靈聖通化合葬先代父母有五瑞記》附。", "此則承張忱石先生錄示。", "又見胡聘之《山右石刻叢編》卷九）。"]}