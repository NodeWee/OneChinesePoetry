{"author": "吳畦", "period": "唐", "type": "诗", "title": "登鴈蕩明王峰詩", "paragraphs": ["明王嶻嶪與天齊，勢壓諸峰不可梯。", "霽雨孤鐘雲外渡，叫霜羣鴈月中棲。", "仰觀碧落星辰近，俯視紅塵世界低。", "七尺靈光雙彩展，石門金鼎謾留題。", "（見同治丙寅刊齊召南修《溫州府志》卷二十八）（〖1〗同治《溫州府志》卷二十《名臣》錄《萬曆志》云：「吳畦，字正祥，家安國之盧村。", "登進士第。", "乾符中，爲河南節度使，督修黃河有功。", "黃巢亂，奉勅破走之。", "中和二年召入朝，同平章事。", "文德元年，拜諫議大夫，進太子太保，封光祿大夫，勳柱國。", "論事忤上意，貶潤州刺史。", "會錢鏐爲鎮海節度使，不安其職，遂引退，家居而卒。", "」出將入相如此，而史家闕如，甚爲可疑，今不取。", "張靖龍云：「見周喟《南雁蕩山志》卷七《詩外編》引明人鄭思恭《崇禎南雁蕩山志》，又見《乾隆平陽縣志》卷二。", "明王峯在白雲山〖屬南雁蕩山〗。", "」）。"]}