{"author": "良价", "period": "唐", "type": "诗", "title": "寶鏡三昧歌", "paragraphs": ["如是之法，佛祖密付。", "汝今得之，宜善保護。", "銀盌盛雪，明月藏鷺。", "類之不（《五燈會元》卷十三作「弗」）齊，混則知處。", "意不在言，來機亦赴。", "動成窠臼，差落顧佇。", "背觸俱非，如大火聚。", "但形文彩，即屬染污。", "夜半正明，天曉不露。", "爲物作則，用拔諸苦。", "雖非有爲，不是無語。", "如臨寶鏡，形形（《五燈會元》作「影」）相覩。", "汝不是渠，渠正是汝。", "如世嬰兒，五相完具。", "不去不來，不起不住。", "婆婆和和，有句無句。", "終不得物，語未正故。", "重離六爻，偏正回互。", "疊而爲三，變盡成五。", "如荎（《五燈會元》注：「徒結切」）草味，如金剛杵。", "正中妙挾，敲唱雙舉。", "通宗通途，挾帶挾路。", "錯然則吉，不可犯忤。", "天真而妙，不屬迷悟。", "因緣時節，寂然昭著。", "細入無間，大絕方所。", "毫忽之差，不應律呂。", "今有頓漸，緣立宗趣。", "宗趣分矣，即是規矩。", "宗通趣極，真常流注。", "外寂中謠，係駒伏鼠。", "先聖悲之，爲法檀度。", "隨其顛倒，以緇爲素。", "顛倒想滅，肯心自許。", "要合古轍，請觀前古。", "佛道垂成，十劫觀樹。", "如虎之缺，如馬之馵（《五燈會元》注：「之戌切」）。", "以有下劣，寶几珍御。", "以有驚異，黧奴白牯。", "羿以巧力，射中百步。", "箭鋒相值，巧力何預？木人方歌，石女起舞。", "非情識到，寧容思慮？臣奉於君，子順於父。", "不順不（《五燈會元》作「非」）孝，不奉不（《五燈會元》作「非」）輔。", "潜行密用，如愚如魯。", "但能相續，名主中主。"]}