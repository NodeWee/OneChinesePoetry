{"author": "皎然", "period": "唐", "type": "诗", "title": "兵後早春登故鄣南樓望崑山寺白鶴觀示清道人幷沈道士", "paragraphs": ["新陽故樓上，眇眇傷遐睠。", "違世情易忘，羇時得無倦。", "春歸華柳發，世故陵谷變。", "擾擾陌上心，悠悠夢中見。", "蒼林有靈境，杳映遙可羨。", "春日倚東峰，華泉落西甸。", "鐘聲在空碧，幡影搖蔥蒨。", "緬想山中人，神期如會面。", "別離芳月積，岐路浮雲徧。", "正□入空門，仙君依苦縣。", "隳形捨簪紱，烹玉思精鍊。", "事外宜我心，人間豈予戀。", "身遺世自薄，道勝名必賤。", "耳目何所娛，白雲與黃卷。"]}