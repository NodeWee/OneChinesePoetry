{"author": "錢珝", "period": "唐", "type": "诗", "title": "中書省言懷因酬嵩陽張道士見寄", "paragraphs": ["朝花尋暝林，對酒傷春心。", "流年依素髮，不覺映華簪。", "垂老遇中巳（集作「明代」，又作「知己」），酧恩看寸陰。", "如何紫芝客（集作「多慙紫陽客」），相憶白雪深。", "（見《文苑英華》卷二二八，署「錢起」。", "《全唐詩》卷二三七收作錢起詩）（按：以上七首，《全唐詩》皆收作錢起詩。", "今從《文學評論》第十三輯吳企明《錢起錢珝詩考辨》一文移正爲錢珝詩。", "）（吳文於此數詩考證甚詳，可視作定論。", "因文長，茲不備錄。", "另吳文尚考出七首錢起詩爲錢珝作，惜所舉之證尚難成爲定論，今不取。", "）。"]}