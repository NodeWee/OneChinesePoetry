{"author": "李頻", "period": "唐", "type": "诗", "title": "蘇州寒食日送人歸覲", "paragraphs": ["江聲寒食下，花木慘離魂。", "幾宿投山寺，孤帆過海門。", "篷聲潑火雨，柳色禁煙村。", "定看堂高後，斑衣滅淚痕。", "（見《擇是居叢書》影宋紹定二年刊本宋范成大《吳郡志》卷四九）（按：《全唐詩》卷五八九錄此詩，有缺字，今重錄。", "另同卷《即席送許□之曹南省兄》，據《吳郡志》同卷，所缺一字爲「製」字，詩不重錄。", "）。"]}