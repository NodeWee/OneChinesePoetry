{"author": "爾朱翺", "period": "唐", "type": "诗", "title": "還丹口訣", "paragraphs": ["置天立地混沌分，造化含花處處焚。", "一陰一陽乃成道，秋石蒼蒼浪子孫。", "玄武朱雀明前路，湧泉真汞守乾坤。", "鼎鼎製鉛成寶物，姹女藏頭不肯出。", "十二葫中紫河車，四十二氣烈仙窟。", "顏如玉，貌如霜，棗葉雄朱修修畢。", "手摶日月入爐中，炎炎赫赫魂不失。", "非濟凡間飢凍疾，不如學道急須出。", "水煑冥冥白虎身，獸鑪上下兩莫測。", "大象不遊於兔穴，大悟不拘於小節，迷者心差皆總失。", "非傳下界盲瞽人，滅族亡身不可出。", "六謌六謌，爾翺已去往蓬萊，白日霞仙，今古密鶴，叫前程，洞庭湖，禮我聖祖爲留術。", "去無聲，甘如蜜，一七二七七萬畢。", "開鑪忽見火一團，光彩炎炎赫赫奕。", "雖濟凡間飢凍疾，不如訪道棲金室。", "（《大還丹照鑑》）（按：《十國春秋》卷四七：「爾朱先生，成都人也。", "字通微，亦號歸元子。", "唐僖宗時隱鍊於金雞關下石室。", "居久之，有異人與藥一丸，且戒曰：『子見浮石而服之，仙道成矣。", "』自是遇石必投之水間，視其浮沉。", "人皆笑以爲狂。", "一日遊峽上，有叟艤舟相待，叩其姓氏，對曰：『涪州石姓也。", "』遂豁然悟曰：『異人浮石之言，斯其應乎？』因服藥輕舉而去。", "時天復末年也。", "先生有《還丹歌》傳於蜀中。", "」應即此人。", "此詩應即《還丹歌》。", "《大還丹照鑑》作者爲後蜀廣政間人，故得以收錄之。", "）。"]}