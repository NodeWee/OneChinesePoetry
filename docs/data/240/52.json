{"author": "皎然", "period": "唐", "type": "诗", "title": "白雲上人精舍尋杼山禪師兼示崔子向何山道上人", "paragraphs": ["望遠涉寒水，懷人在幽境。", "爲高皎皎姿，及愛蒼蒼嶺。", "果見栖禪子，潺湲灌真頂。", "積疑一念破，澄息萬緣靜。", "世事花上塵，惠心空中境。", "清閑誘我性，遂使腸慮屏。", "許共林客遊，欲從山王請。", "木栖無名樹，水汲忘機井。", "持此一日高，未肯謝箕潁。", "夕霽山態好，空月生俄頃。", "識妙聆細泉，悟深滌清茗。", "此心誰得失，笑向西林永。"]}