{"author": "良价", "period": "唐", "type": "诗", "title": "心丹訣 一", "paragraphs": ["吾有藥，號心丹，煩惱爐中煉歲年。", "知伊不變胎中色，照耀光明遍大千。", "開法眼，覩毫端，能變凡聖剎那間。", "要知真假成功用，一到底時中鍛煉看。", "無形狀，無方圓，言中無物物中言。", "有心用即乖真用，無意安禪無不禪。", "亦無滅，亦無起，森羅萬像皆驅使。", "不論州土但將來，入此爐中無不是。", "無一意，是吾意，無一智，是吾智，無一味，無不異。", "色不變，轉難辯，更無一物於中現。", "莫將一物制伏他，體合真空非鍛煉。", "（見《大正新修大藏經》第四八冊吳越釋延壽《宗鏡錄》卷九八）。"]}