{"author": "任翻", "period": "唐", "type": "诗", "title": "台州早春", "paragraphs": ["微雨夜來歇，江南春色回。", "已驚時不住，還恐老相催。", "人好千場醉，花無百日開。", "豈堪滄海畔，爲客十年來。", "（見《四庫珍本初集》本《天台前集》卷下）（按：《全唐詩續補遺》卷十六據《輿地紀勝》收此詩末二句。", "《全唐詩》卷一四八收作劉長卿詩，題作《早春》，但詩中海畔爲客十年之意，與劉生平不合。", "任翻在台州生活時間較長，應爲其所作。", "）。"]}