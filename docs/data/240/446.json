{"author": "黃台", "period": "唐", "type": "诗", "title": "問政山", "paragraphs": ["千尋練帶新安水，萬仞花屏問政山。", "自少雲霞居物外，不多塵土到人間。", "壺懸仙島吞舟（一作「丹」）罷，椀浸星宮沉（一作「咒」）水閑。", "寶籙篋（一作「匣」）垂金絛（一作「縷」）帶，絳囊絳鎻玉連環。", "靜張棋勢（一作「局」）鋪還打，默考仙經補又刪。", "床並葛鞋寒兔伏，窗橫檉几老龍跧。", "溪童乞火朝敲竹，山鬼聽琴夜撼閂。", "草暗碧潭思句曲，松昏紫氣度[函]（深）（據《苕》改）關。", "龜成[錢]（淺）（據《苕》改），甲毛猶綠，鶴化幽（一作「黳」）翎頂更殷（一作「丹」）。", "阮洞神仙分藥去，蔡家兄弟寄書還。", "黃精苗倒眠青鹿，紅杏枝低掛白鷴。", "容易煑茶（一作「銀」）供客用，辛勤栽果與猿攀。", "常尋靈穴通三島（一作「楚」），擬過流沙化百蠻。", "新隱漸開（一作「聞」）侵月窟，舊林（一作「鄰」）猶悅（一作「說」）枕沙灣。", "手疏俗禮慵非傲，肘護（一作「後」）靈方臂（一作「秘」）不慳。", "海上使頻青鳥黠，篋中藏久白驢頑。", "笻枝健杖（一作「拄」）菖蒲節，筍櫛高簪玳瑁斑。", "花氣薰心香馥馥，澗聲聆耳泠（一作「響」）潺潺。", "高墳自掩浮生骨，短晷難窮（一作「凋」）不死顏。", "早晚重逢蕭塢客，願隨芝蓋出塵寰。", "（見《增修詩話總龜》卷十五。", "注一作者爲《苕溪漁隱叢詩後集》卷三十八之異文）（按：《苕溪漁隱叢話》錄本詩各句次第，與《詩話總龜》有較大不同。", "茲錄其各聯韻脚以存其次第：「山」、「間」、「閑」、「關」、「丹」、「還」、「斑」、「灣」、「鷴」、「頑」、「慳」、「環」、「蠻」、「攀」、「刪」、「跧」、「閂」、「潺」、「顏」、「寰」。", "又按：《增修詩話總龜》云：「歙州問政山聶道士所居，嘗有人陟險攀蘿至絕壁，於巖下嵌空處見題詩一首，雖苔蘚昏蝕，而文尚可辨，題云黃台詞，不知台何人也。", "〖下錄詩，略。", "〗台，國初時任屯田員外郎。", "世有全篇。", "」《苕溪漁隱叢話》亦以台爲「國初」人。", "二本差異甚大，當一錄自石刻，一即「世有全篇」之什。", "厲鶚《宋詩紀事》卷二收入本詩。", "然詳繹本詩及有關記載，此詩應爲唐末任鍾傳從事之黃台所作爲是。", "主要證據有：一、宋初之黃台，除《總龜》所云外，無他事迹可考。", "二、問政山在歙州城外十許里，其地唐末適爲鍾傳所奄有。", "黃台爲傳從事，具備作詩刻石之條件。", "三、宋初避太祖諱，「殷」字亦諱，如殷全義即更名湯悅，而石刻詩中尚有「殷」字，世傳之本始易爲「丹」字，知非）（宋初人作。", "四、胡仔、厲鶚均謂此詩系詠問政先生聶師道之作。", "師道事詳《苕溪漁隱叢話》引山谷詩、《方輿勝覽》、《十國春秋》，爲唐末至楊吳初年人，與黃台適同時。", "而問政山名或謂始於師道。", "則非。", "胡仔及閔嗣麟《黃山志定本》卷六均謂山名始于德晦。", "德晦爲邵孫，約大和會昌間人。", "）。"]}