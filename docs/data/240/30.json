{"author": "皎然", "period": "唐", "type": "诗", "title": "酬邢端公濟春日蘇臺有呈袁州李使君兼書幷寄辛陽王三侍御", "paragraphs": ["大賢當佐世，堯時難退身。", "如何丹霄侶，却在滄江濱。", "柳色變又徧，鶯聲聞亦頻。", "賴逢宜春守，共賞南湖春。", "營道知止足，飾躬無緇磷。", "家將詩流近，跡與禪僧親。", "放曠臨海門，翺翔望雲津。", "雖高空王說，不久山中人。"]}