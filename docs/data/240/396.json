{"author": "錢珝", "period": "唐", "type": "诗", "title": "和王員外雪晴早朝", "paragraphs": ["紫微晴雪帶恩光，繞仗偏隨鴛鷺行。", "長信月留寧避曉，宜春花滿不飛香。", "獨看積素凝清禁，已覺輕寒讓太陽。", "題柱盛名兼絕唱，風流誰繼漢田郎。", "（見《錢考功集》卷八）（按：《萬首唐人絕句》卷六八收前四句作錢珝詩。", "《韻語陽秋》卷二謂此詩及《同程七蚤入中書》「二詩皆珝所作無疑，蓋起未嘗入中書也。", "」《全唐詩》卷二三九收此詩於錢起名下，今爲移正。", "）。"]}