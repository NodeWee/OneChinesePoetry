{"author": "張咸", "period": "唐", "type": "诗", "title": "題黎少府宅紅蕉花", "paragraphs": ["不爭桃李豔陽天，真對羣芳想更妍。", "秋卷火旗閑度日，晝凝紅燭靜無煙。", "肯於萍實誇顏色，要與芙蓉較後先。", "須信晚成翻有遇，赤心偏得主人憐。", "（見同治十一年刊錫榮纂《萍鄉縣志》卷六）（按：《萍鄉縣志》同卷有唐廩《夏日書黎少府山齋》，因知咸與唐廩爲同時人。", "唐爲乾甯元年進士。", "今人張彥生《善本碑帖錄》第三卷記曲阜博物館藏《唐兗公頌碑》碑側刻大和九年張咸題名，與此詩作者恐非一人。", "）。"]}