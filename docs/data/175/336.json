{"author": "白居易", "period": "唐", "type": "诗", "title": "嚴十八郎中在郡日改制東南樓因名清輝未立標牓徵歸郎署予既到郡性愛樓居宴遊其間頗有幽致聊成十韻兼戲寄嚴", "paragraphs": ["嚴郎置茲樓，立名曰清輝。", "未及署花牓，遽徵還粉闈。", "去來三四年，塵土登者稀。", "今春新太守，灑埽施簾幃。", "院柳煙婀娜，檐花雪霏微。", "看山倚前戶，待月闡東扉。", "碧窗戛瑤瑟，朱闌飄舞衣。", "燒香卷幕坐，風燕雙雙飛。", "君作不得住，我來幸因依。", "始知天地間，靈境有所歸。"]}