{"author": "白居易", "period": "唐", "type": "诗", "title": "昔與微之在朝日同蓄休退之心迨今十年淪落老人追尋前約且結後期", "paragraphs": ["往子爲御史，伊余忝拾遺。", "皆逢盛明代，俱登清近司。", "予繫玉爲佩，子曳繡爲衣。", "從容香煙下，同侍白玉墀。", "朝見寵者辱，暮見安者危。", "紛紛無退者，相顧令人悲。", "宦情君早厭，世事我深知。", "常於榮顯日，已約林泉期。", "況今各流落，身病齒髮衰。", "不作臥雲計，攜手欲何之。", "待君女嫁後，及我官滿時。", "稍無骨肉累，粗有漁樵資。", "歲晚青山路，白首期同歸。"]}