{"author": "白居易", "period": "唐", "type": "诗", "title": "詠懷", "paragraphs": ["冉牛與顏淵，卞和與馬遷。", "或罹天六極，或被人刑殘。", "顧我信爲幸，百骸且完全。", "五十不爲夭，吾今欠數年。", "知分心自足，委順身常安。", "故雖窮退日，而無戚戚顏。", "昔有榮先生，從事於其間。", "今我不量力，舉心欲攀援。", "窮通不由己，歡戚不由天。", "命即無奈何，心可使泰然。", "且務由己者，省躬諒非難。", "勿問由天者，天高難與言。"]}