{"author": "白居易", "period": "唐", "type": "诗", "title": "自河南經亂關內阻饑兄弟離散各在一處因望月有感聊書所懷寄上浮梁大兄於潛七兄烏江十五兄兼示符離及下邽弟妹", "paragraphs": ["時難年饑世業空，弟兄羇旅各西東。", "田園寥落干戈後，骨肉流離道路中。", "弔影分爲千里鴈，辭根散作九秋蓬。", "共看明月應垂淚，一夜鄉心五處同。"]}