{"author": "白居易", "period": "唐", "type": "诗", "title": "寄元九", "paragraphs": ["一病經四年，親朋書信斷。", "窮通合易交，自笑知何晚。", "元君在荆楚，去日唯云遠。", "彼獨是何人，心如石不轉。", "憂我貧病身，書來唯勸勉。", "上言少愁苦，下道加餐飯。", "憐君爲謫吏，窮薄家貧褊。", "三寄衣食資，數盈二十萬。", "豈是貪衣食，感君心繾綣。", "念我口中食，分君身上暖。", "不因身病久，不因命多蹇。", "平生親友心，豈得知深淺。"]}