{"author": "白居易", "period": "唐", "type": "诗", "title": "長慶二年七月自中書舍人出守杭州路次藍溪作", "paragraphs": ["太原一男子，自顧庸且鄙。", "老逢不次恩，洗拔出泥滓。", "既居可言地，願助朝廷理。", "伏閤三上章，戇愚不稱旨。", "聖人存大體，優貸容不死。", "鳳詔停舍人，魚書除刺史。", "冥懷齊寵辱，委順隨行止。", "我自得此心，於茲十年矣。", "餘杭乃名郡，郡郭臨江汜。", "已想海門山，潮聲來入耳。", "昔予貞元末，羇旅曾遊此。", "甚覺太守尊，亦諳魚酒美。", "因生江海興，每羨滄浪水。", "尚擬拂衣行，況今兼祿仕。", "青山峰巒接，白日煙塵起。", "東道既不通，改轅遂南指。", "自秦窮楚越，浩蕩五千里。", "聞有賢主人，而多好山水。", "是行頗爲愜，所歷良可紀。", "策馬度藍溪，勝遊從此始。"]}