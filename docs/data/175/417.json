{"author": "白居易", "period": "唐", "type": "诗", "title": "寄元九", "paragraphs": ["晨雞纔發聲，夕雀俄斂翼。", "晝夜往復來，疾如出入息。", "非徒改年貌，漸覺無心力。", "自念因念君，俱爲老所逼。", "君年雖校少，顦顇謫南國。", "三年不放歸，炎瘴消顏色。", "山無殺草霜，水有含沙蜮。", "健否遠不知，書多隔年得。", "願君少愁苦，我亦加餐食。", "各保金石軀，以慰長相憶。"]}