{"author": "白居易", "period": "唐", "type": "诗", "title": "祇役駱口驛喜蕭侍御書至兼覩新詩吟諷通宵因寄八韻", "paragraphs": ["日暮心無憀，吏役正營營。", "忽驚芳信至，復與新詩幷。", "是時天無雲，山館有月明。", "月下讀數徧，風前吟一聲。", "一吟三四歎，聲盡有餘清。", "雅哉君子文，詠性不詠情。", "使我靈府中，鄙恡不得生。", "始知聽韶濩，可使心和平。"]}