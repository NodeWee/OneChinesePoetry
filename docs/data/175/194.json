{"author": "白居易", "period": "唐", "type": "诗", "title": "效陶潛體詩十六首 十四", "paragraphs": ["有一燕趙士，言貌甚奇瓌。", "日日酒家去，脫衣典數杯。", "問君何落拓，云僕生草萊。", "地寒命且薄，徒抱王佐才。", "豈無濟時策，君門乏良媒。", "三獻寢不報，遲遲空手迴。", "亦有同門生，先升青雲梯。", "貴賤交道絕，朱門叩不開。", "及歸種禾黍，三歲旱爲災。", "入山燒黃白，一旦化爲灰。", "蹉跎五十餘，生世苦不諧。", "處處去不得，却歸酒中來。"]}