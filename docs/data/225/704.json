{"author": "周紫芝", "period": "宋", "type": "诗", "title": "五月二十四日晚雨忽晴浴罷獨臥池亭雲峰奇峭既夕方散", "paragraphs": ["長虹截天雨初斷，孤日翻光上銀漢。", "忽從海底出三山，就中蓬萊正奇觀。", "黄金塗闕射日光，白玉飛欄入天半。", "青童舞女各媻姗，手執雲幢影凌亂。", "想得神清洞府君，應榜春皇侍香案。", "群飛白鶴徒爾爲，化作蒼狗何勞看。", "神仙出沒不久長，碧落天宮豈容玩。", "荆王曉夢只須臾，神女乘鸞逐雲散。", "人間幻化無不爾，空復欷歔一長嘆。", "老人假寐忽舉頭，但見明星光有爛。"]}