{"author": "方岳", "period": "宋", "type": "诗", "title": "式賢和杜夔府百韻過余秋崖下大篇舂容筆力遒勁于其歸也聊復效顰", "paragraphs": ["林壑黄昏外，衡門紫翠邊。", "火耕今已老，雲卧幾何年。", "棋斂將殘局，篙回興盡船。", "畫麟真已矣，騎犢適悠然。", "野性難拘束，時情易變遷。", "獨携青玉杖，自拾錦囊篇。", "磊塊心逾小，崎嶇智未圓。", "別營三徑草，規作一壺天。", "紙帳嵐霏重，崖花雨滴偏。", "到頭新歲月，行脚舊山川。", "鶴冷通房宿，猿愁隔樹懸。", "菊餐金顥露，蘚當水衡錢。", "儘懶從吾睡，雖窮不受憐。", "半生資馬磨，三嘆向龍泉。", "霜檻千林瘦，春燈四壁穿。", "陰霾知病骨，寒意入詩肩。", "竹母誰分種，茶僧略具員。", "對山徐自遣，與世久無緣。", "風月於人厚，雲霄不爾便。", "接筩通暗溜，洗硯試輕烟。", "未暇思身後，何如了目前。", "閒爲真富貴，健是小神仙。", "夜磬番僧講，秋帆賈客傳。", "遠遊天漠漠，危誦水湲湲。", "墾隴時同喫，分溪手自煎。", "山厨尊土菌，石鼎鄙葷羶。", "愛此窗三尺，寬于室九筵。", "忽驚南牧馬，吹過逆風鸇。", "聖日清如許，妖星竟不悛。", "閭閻飛羽檄，江漢足矛鋋。", "哀痛絲綸詔，英雄將相權。", "旄頭森似彗，駿骨詎如攣。", "朋黨相仍斥，誅求一切蠲。", "中庸方謹獨，無逸不畋。", "天意憂勤甚，人知性命全。", "掄材虞稷契，邁德漢文宣。", "定亂連三箭，扶顛在一賢。", "戍兵增竈萬，侍女出宮千。", "置柵從人欲，開榛自我先。", "民勞魚潑剌，版築騎蹁躚。", "傅野親持鍤，虞琴幸改絃。", "經營聯砦壁，形勝借蹄筌。", "有備曾微此，無謀莫甚焉。", "貉緣熊道誤，驥或蟻封還。", "急務歌常武，清談絕又玄。", "腐紅銷鎧甲，穉綠失桑田。", "老子今元亮，何人昔魯連。", "三邊今按甲，一飯許烹鮮。", "鄂渚骸平壘，荆州指掬舷。", "竟孤明月約，難染碧雲牋。", "稍喜妖氛退，重爲逸興牽。", "幽人甘寂寞，佳客慰迍邅。", "松桂深培養，詩書肯廢捐。", "披胸呈突兀，迸齒落清漣。", "巨跡宜瞻華，靈源盍導瀍。", "孰能當北面，何事過東阡。", "英妙奔前轍，吾衰懶後鞭。", "一言開蠖濩，千里對嬋娟。", "莫作沾泥絮，端如蛻殻蟬。", "江湖情浩蕩，風雪語連綿。", "雋永纔殘藁，奇溫只破氈。", "水聲湘浦瑟，梅片壽陽鈿。", "尚覺山如畫，何堪筆似椽。", "交遊分半席，談笑俯層巔。", "共指辭章病，寧無寶劑痊。", "性根如有棘，業語漫生蓮。", "到海江千折，撐空石一拳。", "氄毛卑燕雀，鬐鬛奮鯨鱣。", "龜玉毋須藉，龍駒不用韉。", "文心聊爾爾，道脈始涓涓。", "霽月行濂水，春風入孔壖。", "訓言今具在，文字肯相纏。", "鵰老秋方擊，魚鰥夜不眠。", "麥維經歲茂，穀亦得霜堅。", "我輩寧迂闊，人皆鬭小妍。", "幾多花藹藹，輕薄蝶翩翩。", "垂世何關此，留情盍審旃。", "書林窺秘寶，典冊上台躔。", "餘事輕王粲，微名老鄭虔。", "六經皆鼓吹，萬象盡鎔甄。", "不爾鸞膠續，空令兔穎駢。", "曉行溫草卷，夜讀絕韋編。", "文會吾何有，詩盟詎敢專。", "駑材諳舊路，驚羽落虛弦。", "雖乏三年艾，猶能一指禪。", "意存圖自省，言到亦忘詮。", "但使我爲我，不幾燕伐燕。", "蟲魚真瑣碎，鴻鵠要孤鶱。", "國步今寧謐，鄉情頼款延。", "地鑪煨熟火，野飯壓饑涎。", "已掃秋風榻，其如雨夜鵑。", "淄澠工濫載，管鮑闕周旋。", "大雅推鄒魯，長年問偓佺。", "極知荷塢陋，漸慨芰裳褰。", "苹聚呦呦鹿，滄連跕跕鳶。", "襟期將子共，禮數莫吾愆。", "上聖天同大，中興石可鎸。", "廟廊春郁穆，岩穴草葱芊。", "人好鳥還好，身孱氣不孱。", "興來頻寫寄，一一尚能銓。"]}