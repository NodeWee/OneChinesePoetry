{"author": "周紫芝", "period": "宋", "type": "诗", "title": "富水軍治有巨澤往歲荷花滿湖郡守歲取荷葉可貿百千一日曝之湖濱大風吹卷飛數十里頃刻俱盡又採葉者頗以爲苦瀝膏油以毒之逮僕至閱兩歲無一花今年結茅於此穴小池植數十根而花已可觀因感前事遂書之", "paragraphs": ["湖邊老守湖是家，湖光十里蒙寒沙。", "我來不見花如錦，但聞荷葉飛天涯。", "小池今無十許步，晚雨亦開三數花。", "人生樂事無多少，可意應須隨分了。"]}