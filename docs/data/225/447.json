{"author": "周紫芝", "period": "宋", "type": "诗", "title": "季共置酒酒間出龍眠數馬以示坐客最後出起雲妙甚爲賦長句", "paragraphs": ["君侯酌客黄金杯，六龍下食慈明催。", "醉開畫苑出天馬，遠自大宛西極來。", "起雲礧碨最後出，真龍八尺高崔嵬。", "青天欲雨雨未作，怒雲潑墨烏成堆。", "長鳴自怪兩耳立，路轉欲從雙鐙回。", "王良造父眼未識，驊騮驌驦天與才。", "朝從燕代暮南粤，萬里一息何遼哉。", "公今此畫何處得，外家中郎李公客。", "人間英物有護持，世上丹青少顔色。", "雙花蜀錦青絲囊，還公此畫公須藏。", "天寒夜半黑風起，邂逅恐逐飛雲翔。"]}