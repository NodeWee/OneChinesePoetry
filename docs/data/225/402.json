{"author": "周紫芝", "period": "宋", "type": "诗", "title": "次韻季共再賦", "paragraphs": ["住作山中居，懶甚不出屋。", "誰知五斗腰，須用作鈎曲。", "索米無如何，問舍豈不欲。", "空懷西谿魚，紅鱗膾寒玉。", "不知坐中山，修眉爲誰綠。", "敝裘裹粗繒，隨分了寒燠。", "儻忍作海夫，雖臭亦可逐。", "如其不能然，未可歎沉陸。", "此事誰當論，唾面恐自速。", "如君秀芝蘭，非世閑草木。", "交蓋久已傾，談舌未易縮。", "不知人謂何，此念吾已熟。", "年來有新遊，妙語敵嶽麓。", "縣知南屏謙，頗爲調茗粥。", "何人餘羊羔，金帳意有屬。", "淺斟醉糢糊，低唱聲斷續。", "誰同白傅春，樓下雪中竹。", "更題竹上詩，傷神想幽獨。", "但恐世間求，此樂未容復。", "况乃籋雲姿，自是千里足。", "行看鏘八鸞，何止芻一束。", "應憐老病翁，短髪悲曲局。"]}