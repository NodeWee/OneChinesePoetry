{"author": "孫銳", "period": "宋", "type": "诗", "title": "湖中蜆蚌甚佳村婦調羹名曰水菜余珍嗜之作水羹吟", "paragraphs": ["春風一夜浪花起，大蚌小蚌浮江沚。", "漁蓑撒網唶嚄音，滿載論斗不論斤。", "寄語庖厨煮白湯，脫殻擊肉和椒漿。", "爛蒸鮮美波臣選，傾壺潑麵供早膳。", "調羹娘子善刀藏，尚方滋味何分辯。", "不須更說毳與皛，江南水菜人知少。", "總道奇哉君善烹，明日餉君君當擾。"]}