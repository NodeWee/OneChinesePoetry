{"author": "周紫芝", "period": "宋", "type": "诗", "title": "南窗植竹數百竿後數日蔚然俱青客問種竹法作四言以告之", "paragraphs": ["平生寡友，形影相弔。", "與君結交，相視一笑。", "四方萬里，動静險夷。", "我惟子求，子必我随。", "聿來湓江，屋廬既正。", "相子攸居，我室乃定。", "得子之宮，於窗之南。", "風莖雨葉，蔚其鬖鬖。", "人言死貓，可引活竹。", "貓死地虛，根行竹綠。", "又言無法，移必行迷。", "仍標其根，以識東西。", "區區百設，何乃多事。", "事在眉睫，初無妙理。", "穴地成坎，碎土加篩。", "沃以斗水，和之成泥。", "置竹其中，實之以土。", "土燥潤久，可月不雨。", "逮其雨來，竹既已成。", "熱不受暑，寒不變青。", "嗟哉此君，以節自負。", "如遇君子，理宜調護。", "君欲何法，無法可傳。", "併以告子，俾知竹賢。"]}