{"author": "周紫芝", "period": "宋", "type": "诗", "title": "七閩山中竹皆有實多至萬斛民賴以食歲且不饑作樂府短歌以紀異事將以俟採詩者擇焉蓋詩人之職也", "paragraphs": ["七閩山中地不足，往往連山暗脩竹。", "今年是處生竹花，竹米登囷日千斛。", "大家炊飯餉田夫，小家作糜饑飫腹。", "官雖賦田無上地，民不扶犁得中熟。", "福唐太守不敢藏，青版成囊獻黄屋。", "黔黎鼓腹慰天心，宣付汗青書日錄。", "山中父老雪滿頭，何曾眼見天雨粟。", "漫將葆旅屬珠星，誰問廟堂調玉燭。", "人言丹鳯餐竹實，玉粒先來自山谷。", "會見雙飛入建章，萬年枝並看鸞宿。"]}