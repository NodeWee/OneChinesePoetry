{"author": "周紫芝", "period": "宋", "type": "诗", "title": "河魨之美唯西施乳得名舊矣而未有作詩者戲作此詩", "paragraphs": ["吳王宮中半吳女，選入吳宮歌白苧。", "姑蘇臺上看西施，羞得紅粧不歌舞。", "青絲籠髻雲剪衣，玉垂雙乳膚凝脂。", "香羅對畫兩鸂鶒，半約胸酥人未知。", "邇來紅魚新入饌，西施乳入詩翁眼。", "釅白還驚春雪温，細理不知燕玉軟。", "坐中嘉名思昔人，未許八珍當禁臠。", "更將人乳作蒸豚，可笑此郎風味淺。", "不知柱下風流張相君，暮年飲乳不飲醇。", "帳中侍兒知有幾，當時西子今未聞。", "白頭自笑竹坡老，烹鮮誰餉杯中珍。", "江瑤歛袂敢争席，一尊伴我抛青春。"]}