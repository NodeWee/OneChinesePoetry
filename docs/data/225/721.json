{"author": "周紫芝", "period": "宋", "type": "诗", "title": "季夏極暑正晝草木俱萎獨吾坡上數君子玉立蒼然傲睨自得豈杜少陵所謂脩竹不受暑者乎", "paragraphs": ["烈日當正晝，長天無一雲。", "草木失顔色，葳蕤困燒焚。", "陽春始用事，庶類争芳芬。", "小草最無名，羅生費鋤耘。", "凡花頗矜持，隨風弄餘薰。", "一朝值炎酷，爾輩徒紛紛。", "蒼蒼不改操，惟我坡上君。", "脩莖粲碧玉，茂植歌屯雲。", "有如獨醒人，不受麴蘖醺。", "如彼至人者，自與世俗分。", "入火且不熱，况乃逢朝昕。", "小人柔弱姿，難與君子群。"]}