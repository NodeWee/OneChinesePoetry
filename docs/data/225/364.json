{"author": "周紫芝", "period": "宋", "type": "诗", "title": "九月二十四日試吏省舍雨中獨坐終日是日誦阮嗣宗秋懷十七首因效其體", "paragraphs": ["素秋倏欲杪，鶉火亦已中。", "霏微值零雨，黯淡悲西風。", "出庭落葉下，古木寒條空。", "何年琢翠巘，洞穴窺玲瓏。", "歳久人跡絕，亂石擁前峰。", "稚松絕可憐，崛强榛菅叢。", "但恐歲欲晏，霜雪日夜濃。", "物理有變滅，人生苦龍鍾。", "異哉清切地，兹焉得從容。", "聊爲商聲謳，獨和寒窗蟲。"]}