{"author": "周紫芝", "period": "宋", "type": "诗", "title": "紹興丙寅歲當郊祀積雨彌月已而大雪前事之夕雪霽月出越翌日天宇開霽日色晏温天子乃躬祀於郊丘賦詩二十韻", "paragraphs": ["寶曆三千歲，龍飛二十春。", "胡弓不窺月，塞馬自無塵。", "禮樂湮淪久，君臣制作新。", "誠心躬廟饗，大祀肅郊禋。", "密雪埋羣嶂，凝陰翳上旻。", "九枝騰曉日，萬騎出嚴宸。", "輦路晴沙輭，宮城宿霧勻。", "崇壇方肇造，蒼璧遂前陳。", "秀色霜明俎，華滋露濕裀。", "馨香登秬黍，繭栗薦黄犉。", "月引笙簫度，風傳贊祝頻。", "依稀望璇極，髣髴降天神。", "皎皎星垂象，沉沉夜嚮晨。", "一人宣玉册，百執奉朝紳。", "欲識蒼穹意，當知肸蠁臻。", "歷年綿聖祚，敷錫惠斯民。", "回駕蒼龍闕，旋軍羽衛屯。", "拜恩元老重，沛澤萬方均。", "盛世無遺典，中華有聖人。", "書生亦何幸，奔走綴祠臣。"]}