{"author": "周紫芝", "period": "宋", "type": "诗", "title": "次韻庭藻與陳相之李子至定尋梅之約見示", "paragraphs": ["西湖三見青春面，無人共醉山間梅。", "晚逢詩老看古雅，如入周廟觀山罍。", "我所思兮在何許，昔望長江隔淮楚。", "三月春前始識君，倚杖看花聽君語。", "我今欲赴同襟期，老情可得如年時。", "清歡既少飲不足，枯膓欲盡詩應遲。", "衣冠此地多佳客，相逢四海無南北。", "天將此樂付公等，一枝方訪春消息。", "老夫老矣何能爲，折花夢作春山歸。"]}