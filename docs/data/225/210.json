{"author": "周紫芝", "period": "宋", "type": "诗", "title": "次韻鮑仲山官居臨大池傍鮑題以協趣取謝宣城所謂後協滄洲趣之句也", "paragraphs": ["參軍詩古清而臞，清瑤繞屋分西湖。", "長安城中開八陌，心知此地人皆無。", "草閣波平少傍舍，臥看晴沙鳥飛下。", "眼無公事兒自癡，句有澄江官頗暇。", "吾生已老心懷羞，爲饑索米亦有求。", "聞君稍動謝守趣，令我轉憶江南洲。", "詩成况復終少味，五字故堅不知畏。", "可憐未識故將軍，應似當年灞陵尉。"]}