{"author": "周紫芝", "period": "宋", "type": "诗", "title": "閬州太守以桃竹卭杖二物遺余宅仲而宅仲出以示僕喜而作詩", "paragraphs": ["萬里何嘗入巴蜀，少陵詩中識桃竹。", "更言九節奉真仙，無乃卭山有遺族。", "平生二物幾到眼，誰與周旋慰幽獨。", "忽然渡海飛蒼龍，夭矯當前峙雙玉。", "江心石竹誇堅剛，摩挲紫焰生寒光。", "孤筇莭高不可及，外雖似曲中直方。", "閬州得此不敢藏，亟遣二士相扶將。", "余侯新佩太府章，六尺骯髒身健强。", "未須御府賜靈壽，行勒金狨朝未央。", "老人勃窣不足數，惟有泉石成膏肓。", "東吴自是山水窟，心雖欲往身未償。", "會須呼客共蠟屐，借君拄杖聊徜徉。"]}