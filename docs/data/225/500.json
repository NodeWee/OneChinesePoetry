{"author": "周紫芝", "period": "宋", "type": "诗", "title": "隆茂宗鄙余所得蘇後湖像别爲作短軸超然有物外意", "paragraphs": ["高人本難名，畫手不可俗。", "世無癡虎頭，丹青涴冰玉。", "支郎唾俗畫，爲我作短軸。", "遂出三昧手，觀此真面目。", "衣冠有山林，風味到僮僕。", "悠悠跨蹇驢，眇眇出寒谷。", "薄暮殊未歸，落日下古木。", "未知適何門，敲門看修竹。", "無酒意闕然，鴟夷尚空腹。", "長鬚頗觧事，歸騎不敢趣。", "更復問前山，誰家酒堪漉。"]}