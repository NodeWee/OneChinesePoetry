{"author": "李正民", "period": "宋", "type": "诗", "title": "春日城東送韓玉汝赴兩浙轉運以池塘生春草園柳變鳴禽爲韻分得生字", "paragraphs": ["野岸漲流水，名園紛雜英。", "旭景冠蓋集，清談尊酒傾。", "重此臺省秀，駕言江海行。", "已喜懷抱粹，况推材實精。", "衆許極髙遠，時方藉經營。", "詎止富中廩，固將澤東氓。", "還當本朝用，不待芳歲更。", "功名自兹始，勿嘆華髪生。"]}