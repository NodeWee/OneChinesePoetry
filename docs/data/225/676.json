{"author": "周紫芝", "period": "宋", "type": "诗", "title": "吳傳朋郎中自出新意作游絲書妙絕一時士大夫皆賦詩爲作數語書軸尾", "paragraphs": ["公孫舞渾脱，長史妙心畫。", "老兵塗箒堊，中郎出飛帛。", "得法自所見，豈用規疇昔。", "隨人作書奴，終與古人隔。", "游絲最無事，何止但百尺。", "飛來若有態，吹去忽無跡。", "使君看青天，意外得新格。", "映空疑有無，著紙互絡繹。", "神機殆天授，至技非人積。", "遂令一絲輕，可掛千金石。", "聊將畫沙錐，幻出蟲網壁。", "我雖不解書，好書乃成癖。", "公如儻有意，能事不敢迫。"]}