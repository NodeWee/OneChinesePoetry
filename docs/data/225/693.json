{"author": "周紫芝", "period": "宋", "type": "诗", "title": "曹度堅待制罷帥成都歸江南以川中唐人六十家詩見遺作長句爲謝", "paragraphs": ["三月瞿塘峻江水，萬里歸來蜀都帥。", "盡收五十四州書，畫舸連檣當歌吹。", "有唐文士幾千人，文不逮漢詩則異。", "開元天寶光熖長，長慶元和殿唐季。", "化入寶奩脂澤中，亦有風滿有能事。", "六十餘家三百年，天遣遺風未全墜。", "青衫昔日同舍郎，老傍人間百無意。", "將焚筆硯技輒癢，未說風騷心復醉。", "公堂許我能篇章，遺以斯文慰憔悴。", "徒令後學羞捧心，誰與前賢共聯轡。", "爲公隱几抱殘編，聊伴青奴問朝霽。"]}