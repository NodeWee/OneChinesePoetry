{"author": "周紫芝", "period": "宋", "type": "诗", "title": "紹興十九年秋九月丙戌皇帝以太師益國公像御製贊文稱載勳德命祕書省珍藏小臣備員史館獲預榮觀再拜稽首賦詩二十韻上進", "paragraphs": ["真人乘六龍，垂拱御八極。", "日月一照臨，乾坤盡開闢。", "向來草昧初，廟議資玉食。", "當時無遠謀，從事日鋒鏑。", "維師有尚父，端拜奏奇策。", "投戈休五兵，執玉朝萬國。", "展寀禮太常，勒功歸帝籍。", "異報旌殊猷，聖意益烜赫。", "御府傳丹青，金匱秘東壁。", "天語粹堯謨，宸奎明寶墨。", "想當緘錦囊，喜色動咫尺。", "伊誰蒙此恩，從古所未識。", "在昔聞商宗，良弼夢天錫。", "惟肖得形似，審象勞刻畫。", "凌烟與雲臺，輔佐亦努力。", "辛勤入圖畫，文字紀功德。", "何爲得斯名，往往盡兵革。", "安能不戰勝，有此曠世跡。", "誰持雲漢章，雕鎸付金石。", "千秋事明主，萬世垂典册。"]}