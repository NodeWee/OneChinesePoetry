{"author": "周紫芝", "period": "宋", "type": "诗", "title": "時宰生日詩六首  其六", "paragraphs": ["太極肇兩儀，君臣亦爰分。", "風后力牧來，於今幾何人。", "中古稱伊周，當代知無倫。", "公功出其上，未易今昔論。", "功固未易論，報亦難具陳。", "傑閣標盛德，備燕昭庸勳。", "丹青繪縑素，奎畫形絲綸。", "凌烟古亦有，兹實所未聞。", "何勞不羅拜，金猊祝爐芬。", "永相天自許，耆壽尊師臣。"]}