{"author": "周紫芝", "period": "宋", "type": "诗", "title": "蘇內相在黄岡嘗從桃花寺僧覓茶栽移種雪堂下余始至此會歲且暮明年春得新芽試之色香味俱絕不減湖越二品宜其見賞於此老人也人言雪堂今已鞠爲館驛茶蓋可知矣", "paragraphs": ["梅雪既掃地，桃花露微紅。", "風從北苑來，吹入茶塢中。", "真香不可說，玉色誰與同。", "不知耐幾湯，成此三味功。", "顧渚與日注，名高各雌雄。", "四海一大地，所至皆春風。", "物固有不幸，乃爾殊窮通。", "此品不見稱，白雲空蒙茸。", "移栽雪堂下，賴有黄岡翁。", "來禽青李帖，絕世無此工。", "遂使桃花名，遍滿江西東。", "此老久下世，真賞殊未逢。", "只今調粥手，乳花爲誰濃。", "堂今在館驛，樹亦知何蹤。", "樹固不足惜，館驛行當空。"]}