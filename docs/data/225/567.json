{"author": "周紫芝", "period": "宋", "type": "诗", "title": "二月二十三日遵奉聖詔出郊勸農謹賦詩一首示諸同寮", "paragraphs": ["星言出郊坰，緩轡遵微塗。", "陂池湛新綠，阡陌開上腴。", "春色嚮晼晚，農事日已趨。", "有司奉漢詔，訓辭宣帝謨。", "父老數十輩，龍鍾白髯鬚。", "扶杖前致詞，謂當極勤劬。", "曩也事格鬬，今當反田廬。", "農桑遂温飽，里胥絕征誅。", "兹焉不少力，是自貽瘠臞。", "椒漿酌大斗，起坐時歡呼。", "有如一日蜡，相期悅須臾。", "殷勤頗自愧，小信殊未孚。", "儻非獲三登，何以謝汝徒。", "同寮數君子，妙略懷永圖。", "願言規遲暮，共此豐歲娛。"]}