{"author": "周紫芝", "period": "宋", "type": "诗", "title": "韓幹畫郭家師子花此畫本江南故家物自腕而下絹素爛脱李伯時得之馬忠肅家補足之蔡天啟貌本以傳其甥王季共", "paragraphs": ["神駒墮地無渥洼，象龍不復來流沙。", "開元畫手老韓幹，爲作郭家師子花。", "當年故物不堪看，踣鐡四蹄俱脱腕。", "英姿逸態猶精神，仿彿風鬃血流汗。", "龍眠畫足不畫蛇，意象異世同一家。", "由來四大各假合，得此三昧無等差。", "中郎名高自年少，畫工如山不同調。", "人間意氣驚薾雲，筆下風流爾得妙。", "王家人物小安豐，作詩論畫公所同。", "一洗萬古凡馬空，九原誰喚杜陵翁。"]}