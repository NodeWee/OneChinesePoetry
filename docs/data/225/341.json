{"author": "周紫芝", "period": "宋", "type": "诗", "title": "晚集江園會者五人黄叔魚林平父黄文若刁黄叔與僕也以暝色带飛鳥爲韻余得色字", "paragraphs": ["少小謀一邱，老大猶未得。", "幽園固佳處，入眼自歎息。", "賴此千載人，相逢共京國。", "追凉坐花陰，持杯飲湖色。", "斜陽入疏林，晚色忽復逼。", "忽忽行語離，兩别遂南北。", "日落未可歸，山高更須陟。", "佳會豈易逢，蓴鱠不須憶。"]}