{"author": "张元干", "period": null, "type": "词", "title": "石州慢", "paragraphs": ["寒水依痕，春意渐回，沙际烟阔。", "溪梅晴照生香，冷芯数枝争发。", "天涯旧恨，试看几许消魂，长亭门外山重叠。", "不尽眼中青，是愁来时节。", "情切。", "画楼深闭，想见东风，暗销肌雪。", "辜负枕前云雨，尊前花月。", "心期切处，更有多少凄凉，殷勤留与归时说。", "到得却相逢，恰经年离别。"]}