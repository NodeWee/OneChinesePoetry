{"author": "杨无咎", "period": null, "type": "词", "title": "雨中花・夜行船", "paragraphs": ["海宇澄明，天气宴温，人情物态昭苏。", "喜分付揽辔，来与春俱。", "潇洒兰亭醉墨，丁宁黄石传书。", "到如今几载，不坠风流，世有名儒。", "山川瑞色，樵牧欢声，尽随弦管虚徐。", "判醉笑、频挥玉麈，共□金壶。", "湔祓聊勤大手，谋谟宜佐皇图。", "定知朝暮，未容温席，已促锋车。"]}