{"author": "张元干", "period": null, "type": "词", "title": "沁园春", "paragraphs": ["枕深轩，散帙虚堂，畏景屡移。", "渐披襟临水，床就月，莲香拂面，竹色侵衣。", "压玉为醪，折荷当盏，卧看银潢星四垂。", "人归後，任肌蝉自啸，宿鸟相依。", "痴儿。", "莫道危机。", "悟三十九年都尽非。", "任纡朱拖紫，围金佩玉，青钱流地，白璧如坻。", "富贵浮云，身名零露，事事无心归便归。", "秋风动，正吴松月冷，莼长鲈肥。"]}