{"author": "韋莊", "period": "唐", "type": "诗", "title": "信州西三十里山名僊人城下有月巖山其狀秀拔中有山門如滿月之狀余因行役過其下聊賦是詩", "paragraphs": ["驅車過閩越，路出饒陽西。", "僊山翠如畫，簇簇生虹蜺。", "羣峰若侍從，衆阜如嬰提。", "巖巒互吞吐，嶺岫相追攜。", "中有月輪滿，皎潔如圓珪。", "玉皇恣遊覽，到此神應迷。", "常娥曳霞帔，引我同攀躋。", "騰騰上天半，玉鏡懸飛梯。", "瑤池何悄悄，鸞鶴煙中棲。", "回頭望塵世，露下寒淒淒。"]}