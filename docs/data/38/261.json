{"author": "韋莊", "period": "唐", "type": "诗", "title": "夏初與侯補闕江南有約同泛淮汴西赴行朝莊自九驛路先至甬橋補闕由淮楚續至泗上寢病旬日遽聞捐館回首悲慟因成長句四韻弔之", "paragraphs": ["本約同來謁帝閽，忽隨川浪去東奔。", "九重聖主方虛席，千里高堂尚倚門。", "世德只應榮伯仲，詩名終自付兒孫。", "遙憐月落清淮上，寂寞何人弔旅魂。"]}