{"author": "黃滔", "period": "唐", "type": "诗", "title": "翁文堯員外捧金紫還鄉之命雅發篇章將原交情遠爲嘉貺洎燕鴻陸犬楚水荆山又吐瓊瑤逮之幽鄙雖湧泉思觸逸興皆虛而強韻押難非才頗媿輙茲酬和以質獎私", "paragraphs": ["摶將盛事更無餘，還向橋邊看舊書。", "東越獨推生竹箭，北溟喜足貯鯤魚。", "兩迴誰解歸華表，午夜兼能薦子虛。", "須把頭冠彈盡日，憐君不與故人疎。"]}