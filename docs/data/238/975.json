{"author": "呂本中", "period": "宋", "type": "诗", "title": "三月一日泊舟宿州城外因縱步至城北遂過天慶觀道士留飲乃歸", "paragraphs": ["冰霜連暮春，既雨寒愈重。", "扁舟纜荒亭，淺水咽微凍。", "今晨稍和柔，始覺芳意動。", "經旬厭拘束，樂事須一縱。", "籃輿無俗情，鴟夷當賓從。", "千花犯濃雲，紅紫相餞送。", "未知滕薛長，乃若鄒魯鬨。", "娉婷北門柳，别淚作凄痛。", "陵陂少荒蕪，亦未妨耕種。", "道人喜我来，清談破昏夢。", "彈琴不須弦，風林助吟諷。", "嫰玉擣香秔，浮蛆撥春甕。", "嘉蔬剪朝露，奇果市新貢。", "西鄰亦可人，明窗碾雙鳳。", "人生一飽適，此外更何用。", "七年城北交，事與朱阮共。", "長詩不成篇，臨行當三弄。", "瓊瑶報木桃，爲子末後供。"]}