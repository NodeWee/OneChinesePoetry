{"author": "張守", "period": "宋", "type": "诗", "title": "余舊供觀音比得蔣穎叔所傳香山成道因緣歎仰靈異因爲贊於後", "paragraphs": ["大哉觀世音，願力不思議。", "化身千百億，於一刹那頃。", "香山大因緣，愍念苦海衆。", "慈悲示修證，欲同到彼岸。", "受辱不退轉，是乃忍辱仙。", "抉眼斷兩手，不啻棄涕唾。", "欻然千手眼，照用無邊際。", "至人見與執，不在千手眼。", "向來棄去時，初無一毫欠。", "乃至以千記，我亦無贏餘。", "是故將示寂，還復本來相。", "猶如大虚空，雲電或風霾。", "須臾各霽止，太虚自寥廓。", "我今仰靈蹤，歡喜發洪願。", "今生未喪世，誓願永歸依。", "更與見聞者，同登無上法。"]}