{"author": "呂本中", "period": "宋", "type": "诗", "title": "謝無逸秦處度諸人皆許省試後見訪冬夜有懷作此詩寄之", "paragraphs": ["八年去東都，觸事無一好。", "沈綿淹歲時，憂虞滿懷抱。", "欲歸故里閭，稀復舊耆老。", "悠悠歲欲盡，忽忽身向老。", "小堂佳有餘，所恨来不早。", "饑蟲語夜霜，疏星亂衰草。", "支撐壞壁高，側轉寒木小。", "詩書久棄置，詞林迹如掃。", "佳人何時来，路遠音信少。", "庭前冬開花，扶杖起千繞。", "春風回馬首，清尊待君倒。", "先期留酒錢，仍須具梨棗。"]}