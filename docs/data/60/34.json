{"author": "周紫芝", "period": "宋", "type": "诗", "title": "與同舍郎觀潮分韻得還字一字江字三首一字江字爲坐客作  其三", "paragraphs": ["神州古都會，有美東南邦。", "壯哉八月濤，卷地奔長江。", "驚濤裂巨石，洪鐘殷朝撞。", "萬瓦響飛雹，千艘碎舽艭。", "灧澦不足數，况乃峽與瀧。", "翩翩坐中客，才器俱無雙。", "九牛可逆拽，五鼎乃獨扛。", "詩成咄嗟頃，惡語徒喧哤。"]}