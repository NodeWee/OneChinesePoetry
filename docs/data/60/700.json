{"author": "李昂", "period": "唐", "type": "诗", "title": "戚夫人楚舞歌", "paragraphs": ["定陶城中是妾家，妾年二八顏如花。", "閨中歌舞未終曲，天下死人如亂麻。", "漢王此地因征戰，未出簾櫳人已薦。", "風花菡萏落轅門，雲雨徘徊入行殿。", "日夕悠悠非舊鄉，飄颻處處逐君王。", "玉閨門裏通歸夢，銀燭迎來在戰場。", "從來顧恩不顧己，何異浮萍寄深水。", "逐戰曾迷隻輪下，隨君幾陷重圍裏。", "此時平楚復平齊，咸陽宮闕到關西。", "珠簾夕殿聞鐘漏，白日秋天憶鼓鼙。", "且矜容色長自持，且遇乘輿恩幸時。", "香羅侍寢雙龍殿，玉輦看花百子池。", "君王縱恣翻成誤，呂后由來有深妒。", "不奈君王容髮衰，相存相顧能幾時。", "黃泉白骨不可報，雀釵翠羽從此辭。", "君楚歌兮妾楚舞，脉脉相看兩心苦。", "曲未終兮袂更揚，君流涕兮妾斷腸。", "已見謀臣歸惠帝，徒留愛子付周昌。", "（《才調集》卷三、伯二五六七卷）（按：伯二五六七卷存此詩之後半篇，今參《才調集》補足之。", "《全唐詩》卷一二○收此詩，缺「且矜容色長自持」以下四句，故重錄之。", "此則承湯華泉同志見告。", "）。"]}