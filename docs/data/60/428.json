{"author": "王梵志", "period": "唐", "type": "诗", "title": "迴波樂 三十一", "paragraphs": ["人生一世裏，能得幾時活？迴己審思量，何忍相劫奪。", "自命惜求死，煞他不記活。", "布施覓聲名，不肯救飢渴。", "口道願生天，不免地獄撮。", "禮佛至頂盡，終歸被愴割。", "一往陷三塗，窮劫不得脫。", "寄語世間人，可（項校「不」）可浪夸闊。", "各願尋其本，努力棄劫末。", "迴心一念頃，萬事即解脫。"]}