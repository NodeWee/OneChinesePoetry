{"author": "道世", "period": "唐", "type": "诗", "title": "頌六十二首 七", "paragraphs": ["令月建清齋，佳辰召無強（一作「疆」）。", "四部依時集，七衆會陞堂。", "蕭條清梵舉，哀宛（一作「怨」）動宮商。", "香氣騰空上，乘風散遐方。", "歎德研沖邃，詞辯暢玄芳。", "折煩呈妙句，臨時拆婉章。", "緇素相依託，財法發神光。", "神田今夕滿，恩慧（一作「惠」）導存亡。", "（見同書卷五《受請部》。", "注一作者爲《法苑珠林》卷一百九之異文。", "）。"]}