{"author": "辛替否", "period": "唐", "type": "诗", "title": "送賀秘監歸會稽詩", "paragraphs": ["送君青門外，遠詣滄海汜。", "鳧舄遊帝鄉，羽衣飛故里。", "術妙焚金鼎，丹成屑瓊蘂。", "追餞會羣僚，屬文降天旨。", "秦吳稱異域，少別猶千祀。", "黃鶴寓遼陽，應明城郭是。", "（見孔延之《會稽掇英總集》卷二）（〖1〗鄭樵《通志》卷七十《藝文略》第八「詩總集類」有「《賀監歸鄉詩集》一卷。", "」〖2〗王楙《野客叢書》卷十七云：「僕尋考《會稽集》，得明皇所爲送賀老歸越之序與詩，及朝士自李適[之]以下三十七人餞別之作，是時正天寶三載正月五日也。", "」按：王楙所見《會稽集》，當即《會稽掇英總集》。", "該集卷二收明皇以下三十七人送賀詩，與楙所云正合。", "除明皇、李白、李林甫、姚鵠等四首已收入《全唐詩》外，餘均失收，以下分別輯出。", "其中王鐸、嚴都、李慎微三首，係晚唐人擬作，分別收入本書卷三十三、卷三十一、卷三十五。", "）。"]}