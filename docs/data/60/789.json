{"author": "王希明", "period": "唐", "type": "诗", "title": "丹元子步天歌 天市垣", "paragraphs": ["下垣一宮名天市，兩扇垣牆二十二。", "當門六角黑市樓，門左兩星是車肆。", "兩箇宗正四宗人，宗星一䨥亦依次。", "帛度兩星屠肆前，候星還在帝坐邊。", "帝坐一星常光明，四箇微茫宦者星。", "以次兩星名列肆，斗斛帝前依其次，斗是五星斛是四。", "垣北九箇貫索星，索口橫者七公成。", "天紀恰似七公形，數著分明多兩星。", "紀北三星名女牀，此坐還依織女傍。", "三元之象無相侵，二十八宿隨其陰。", "水火土木幷與金，以次別有五行分。", "（以上三首錄《通志》卷三九《天文略》第二）（按：〖1〗《崇文總目》輯本卷四《天文占書類》有「《丹元子步天歌》一卷，王希明撰」。", "〖2〗《新唐書·藝文志》「天文類」云：「王希明《丹元步天歌》一卷。", "」）（〖3〗黃伯思《東觀餘論》卷下《校正〈崇文總目〉十七條》云：「《丹元子步天歌》，此但記列星所在，並其象數，使人易識耳，非占說也。", "」〖4〗鄭樵《通志·天文略》云：「隋有丹元子者，隱者之流也。", "不知名氏，作《步天歌》，見者可以觀象焉。", "王希明纂漢晉志以釋之，《唐書》誤以爲王希明也。", "……此本只傳靈臺，不傳人間，術家秘之，名曰《鬼料竅》。", "世有數本，不勝其訛，今則取之，仰觀以從稽定。", "」〖5〗晁公武《郡齋讀書志》〖袁本〗卷三上錄《步天歌》一卷：「右未詳撰人。", "二十八宿地歌也。", "三垣頌、五星凌犯賦於後。", "或云唐王希明，自號丹元子。", "」〖6〗王應麟《困學紀聞》卷九《天道》云：「《步天歌》，《唐志》謂王希明丹元子。", "今本司天右拾遺內供奉王希明撰，喬令來注。", "二十八宿歌、三垣頌，五行吟，總爲一卷。", "」次引鄭樵之說，末謂「然則王希明丹元子蓋二人也」。", "〖7〗錢大昕《十駕齋養新錄》卷十四云：「《丹元子步天歌》，不著撰人姓名。", "相傳以爲唐王希明所撰。", "鄭樵獨非之。", "以爲丹元子隋之隱者，與希明各是一人。", "然歌詞淺陋，不似隋人文字，《隋書·經籍志》亦無此書，其非隋人明矣。", "古天文家未有以太微、天市配紫宮爲三垣者。", "《太史公書》，太微屬南宮，天市屬東宮。", "《晉》、《隋》二志，則分中外宮與二十八宿爲三列、而太微、天市雜敍於中宮之次。", "使丹元子果隋人，則唐初李淳風修《隋志》，何不一述三垣之說乎？漁仲好異而無識，欲取俚鄙之歌，駕乎前志之上，所謂棄周鼎而寶康瓠者也。", "」〖8〗沈曾植《海日樓札叢》卷三云：「世或謂《丹元子步天歌》是隋時人作，鄭漁仲《天文略》亦謂丹元子隋人撰歌，王希明唐人撰釋。", "然《通志》天文書目：《丹元子步天歌》一卷，注云：『唐右拾遺內供奉王希明撰。", "』固無丹元子隋人之說也。", "《唐志》五行類，王希明《太一金鏡式經》十卷，注『開元中詔撰』則希明乃術數學家，非天文專家。", "」〖9〗羅振玉《雪堂校刊羣書敍錄》卷下云：「鄭氏《通志·天文略》謂撰《步天歌》之丹元子乃隋人，於前藉無徵，恐未可信。", "」）。"]}