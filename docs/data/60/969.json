{"author": "蘇㝢", "period": "唐", "type": "诗", "title": "喜陸侍御破石埭草寇東峰亭賦詩", "paragraphs": ["獨坐理戎行，安邊策最長。", "霜臺雷電振，雲漢翼箕張。", "決策威千里，除妖靜一方。", "林巒開罨畫，泉石韻宮商。", "戍罷涇川外，烽閑句水陽。", "肅清淮海後，誰不詠時康。", "（見嘉慶十一年刊洪亮吉纂《涇縣志》卷三十）（按：趙紹祖《涇川金石記》載北宋熙寧二年蔣之奇跋此詩文，知之奇當時曾重刻此碑。", "清代碑已不存，而諸詩則載於縣志中。", "同唱五人，惟㝢詩《全唐詩》失收。", "）。"]}