{"author": "王梵志", "period": "唐", "type": "诗", "title": "迴波樂 八十四", "paragraphs": ["身體骨崖崖，面皮千道皺。", "行時頭即低，策杖與人語。", "眼中雙淚流，鼻涕（一作「滿」）垂入口。", "腰似斷（一作「就」）弦弓，引氣{口廋}喘急（一作「𪢐」）。", "口裏無牙齒，強嫌寡婦醜。", "聞好不惜錢，急送一榼酒。", "前人許賜（一作「賜許」）婚，判命（一作「死」）向前走。", "迎得少年妻，褒揚殊面首。", "傍邊乾咽唾，恰（一作「憐」）似守碓狗。", "舂人收糠將，舐略（項校「掠」）空唇口。", "忽逢三煞頭，一棒即了手。"]}