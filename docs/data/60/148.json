{"author": "長孫無忌", "period": "唐", "type": "诗", "title": "五言奉和行經破薛舉戰地應詔", "paragraphs": ["天步昔未平，隴上駐神兵。", "戈迴曦御轉，弓滿桂輪明。", "屏塵安地軸，卷霧靜乾扃。", "往振雷霆氣，今垂雨露情。", "高垣起新邑，長楊布故營。", "山川澄素景，林薄動秋聲。", "風野征翼駃，霜渚寒流清。", "朝煙澹雲䍐，夕吹繞霓旌。", "鳴鑾出雁塞，疊鼓入龍城。", "方陪東覲禮，奉璧侍雲亭。", "（同前）。"]}