{"author": "義淨", "period": "唐", "type": "诗", "title": "題取經詩", "paragraphs": ["晉宋齊梁唐代間，高僧求法離長安。", "去人成百歸無十，後者安知前者難。", "路遠碧天唯冷結，沙河遮日力疲殫。", "後賢如未諳斯旨，往往將經容易看。", "（《四部叢刊》本宋法雲撰《翻譯名義集》卷七「續補譯師」條引唐義淨三藏詩。", "《禪門諸祖師偈頌》卷下之下錄此爲「義淨三藏《誡看經》」。", "）（按：《全唐詩》卷七八六收此詩於無名氏卷，注云：「載《翻譯名義集》，云唐義淨三藏作。", "」岑仲勉先生《讀全唐詩札記》云：「按義淨詩今收十二函一冊，何不類附而別出於無名氏之下，豈編者未知義淨三藏即義淨歟。", "然此詩祇據《翻譯名義集》錄，集又署名義淨三藏，終不得謂曰無名氏也。", "」今承斯旨而重錄歸義淨名下。", "）。"]}