{"author": "盧象", "period": "唐", "type": "诗", "title": "紫陽真人歌（幷序）", "paragraphs": ["君不見先生耳鼻有仙骨，自號狂生中有物。", "金華侍講三十年，兒戲公卿與簪笏。", "青門抗行謝客兒，健筆連羈王獻之。", "長安素絹書欲徧，主人愛惜常保持。", "每歎二疏不足道，復言四皓常枯槁。", "去年寢疾彌數旬，神鬼盈庭謀一老。", "長男泣血求司命，少女[顰]（頻）眉誦《靈寶》。", "還如簡子復歸來，更與洪崖同壽考。", "上書北闕言授籙。", "稅駕東州願修道。", "初聞行路猶未信，果達吾君謂之好。", "山陰舊宅作仙壇，湖上閑田種芝草。", "鏡湖之水含杳冥，會稽仙洞多精靈。", "須乘赤鯉遊滄海，當以羣鵝寫道經。", "皇恩贈詩四十字，明主賜金三十鎰。", "供帳傾朝一送歸，雙童駟馬從茲出。", "迴看紫綬若輕塵，遠別青門嗟故人。", "鴛鷺差池攀羽蓋，虹霓夭矯翊車輪。", "田田列侍浮丘伯，曾子榮過朱買臣。", "余高若是有先覺，滅蹟歸根從大樸。", "千載悠悠等令威，十洲漫漫思方朔。", "歸去來，青牛頓足少遲迴。", "忽然雲霧不相見，唯有飄飄香氣來。", "（見宋孔延之編《會稽掇英總集》卷二）。"]}