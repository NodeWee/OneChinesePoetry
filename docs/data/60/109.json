{"author": "劉洎", "period": "唐", "type": "诗", "title": "五言春日侍宴望海應詔", "paragraphs": ["巨壑觀無際，靈異藴難詳。", "尋真遊漢武，架石駐秦皇。", "方丈神仙敻，蓬萊道路長。", "俱由肆情慾，非爲恤封壃（同「疆」）。", "何如應順動，鳴鑾事省方。", "徘徊臨委輸，迢遰極扶桑。", "滔滔四瀆府，浩浩百川王。", "浮天還納漢，浴日乍翻光。", "夷洲曖淑景，有島麗時芳。", "幸屬滄波謐，欣逢寶化昌。", "（《翰林學士集》）（按：此詩原署「侍中清苑縣開國男臣劉泊上」，「泊」爲「洎」之誤。", "張步雲《唐代逸詩輯存》收本詩。", "）。"]}