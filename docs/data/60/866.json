{"author": "康珽", "period": "唐", "type": "诗", "title": "送賀秘監歸會稽詩", "paragraphs": ["解綬申知足，歸元道益真。", "離章垂睿作，祖帳別羣臣。", "紫禁辭明主，青溪訪羽人。", "賞延忠孝著，榮耀故鄉春。", "（見宋孔延之《會稽掇英總集》卷二）（按：《會稽掇英總集》此詩作者作「康璡」。", "今檢《御史臺精舍題名》及《金石錄》卷七錄《唐康珽告》、《寶刻叢編》錄《復齋碑錄》收《大理少卿康公夫人河間郡君許氏墓志》諸石刻，皆作「康珽」，故從之。", "）。"]}