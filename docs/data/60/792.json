{"author": "杜偉", "period": "唐", "type": "诗", "title": "過琴溪（幷序）", "paragraphs": ["州府謫宦居，邑城攝官涖。", "悠悠涇川適，佳期此相遲。", "靈溪知幾曲，曲曲各殊致。", "仙嶺多巉顏，前峰特超類。", "穹崇勢旁倒，㟯下無地。", "洞穴盤龍蛇，空巖隱魑魅。", "蘋開秋水綠，竹動寒山翠。", "遠嶂數瀑懸，疎林一猿墜。", "依然彈素絃，流我望鄉淚。", "席上紅泉飛，樽前白雲至。", "中山是隱居，緬想故心醉。", "忽覩邢武辭，聆其金石備。", "神交十載得，良願三人遂。", "（詩見嘉慶十二年刊洪亮吉纂《涇縣志》卷三一，序據附錄蔣之奇文補）（〖1〗清趙紹祖《涇川金石記》「開元摩崖詩碑」條引宋蔣之奇《磨崖詩序》略云：「予遊涇川，過琴溪，浮舟釣臺，道旁見石崖蒼蒼，上摩穹旻，意其下必有瓌觀焉。", "既還至水西，涇令陳中裕餞余巖礲寺，尉劉公曼云：向所觀石崖古刻尚在。", "唐玄宗開元甲子，河間邢巨、沛國武平一，嘗遊是溪，題絕句其下。", "又刻一長篇，尤雅淡有清思。", "其序云：『二十二年冬，予自柱史謫掾宣城，明年九月，連率班公〖原注：下闕〗。", "』讀其詩，有云：『忽覩邢武辭，聆其金石備。", "』以詩序考之，蓋是人也。", "後邢、武一紀而來，疑其即杜偉也。", "」〖2〗同書「杜偉《周公亭記》」條引同人《琴溪釣臺詩序》略曰：「釣臺旁山臨溪，上有古碑，皆漫滅殘剝，僅有數字可辨。", "其上篆四字曰《周公亭頌》，其餘字皆八分，云：『前殿中侍御史宣城郡司戶京兆杜偉纂。", "』〖下略〗」）（按：《涇縣志》錄此詩，署「亡名氏」，無序。", "末跋云：「疑杜偉作。", "偉以開元二十年謫掾宣城，今《全唐詩》但收『忽覩邢武辭』二句，即作杜偉。", "」今參蔣之奇熙寧間所作二序，可決知此詩爲杜偉所作。", "《全唐詩》卷七九五據蔣文錄二句，歸杜偉，無小傳，今據蔣氏二序補之。", "）。"]}