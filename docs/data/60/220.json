{"author": "道世", "period": "唐", "type": "诗", "title": "頌六十二首 五", "paragraphs": ["玄亮吐清氣，神響徹幽籠（一作「聾」）。", "登臺發春詠，高興避希（一作「希避」）蹤。", "乘虛感靈覺，魚（一作「漁」）山振思童。", "摹寫天歌梵，冀布法音同。", "哀婉（一作「忘高」）故不下，飄（一作「颻」）颺數仞中。", "比丘歌聲唄，人畜振心鐘。", "斯由暢玄句，即感鴈遊空。", "神朝（一作「期」）發筌悟，豁爾自靈通。", "（見同書同卷《唄贊部》。", "注一作者，爲《法苑珠林》卷五十《唄讚篇·音樂部》之異文。", "）。"]}