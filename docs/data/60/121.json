{"author": "楊師道", "period": "唐", "type": "诗", "title": "五言奉和行經破薛舉戰地應詔", "paragraphs": ["鳳紀初膺籙，龍顏昔在田。", "鳴祠憑隴嶂，召雨竊涇川。", "受律威丹浦，揚兵震阪泉。", "止戈基此地，握契硉斯年。", "六轡乘秋景，三驅被廣壥。", "凝笳入曉囀，析羽雜風懸。", "塞雲銜落日，關城帶斷煙。", "回輿登故壘，駐蹕想荒阡。", "歲月方悠敻，神功逾赫然。", "微臣願奉職，導禮翠華前。", "（同前）（按：此詩原署「太常卿駙馬都尉安德郡開國公臣楊師道上」。", "張步雲《唐代逸詩輯存》收錄本詩。", "）。"]}