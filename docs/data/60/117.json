{"author": "褚亮", "period": "唐", "type": "诗", "title": "宗廟九德之歌辭", "paragraphs": ["皇祖誕慶，於昭於天。", "積德斯遠，茂緒攸（一作「攸緒」）先。", "繼天應曆（一作「維文應曆」），神武弘宣。", "肇跡嬀水，成功版（一作「坂」）泉。", "道光覆載，聲穆乾元（一作「吉先」），式備犧象，用潔牲牷。", "禮終九獻，樂展四懸。", "神貺景福，遐哉永年。", "（見中華書局排印本《初學記》卷十三）（按：《全唐詩》卷八八二《補遺》已收此詩，有缺文，故重錄出。", "注「一作」者，爲《全唐詩》所收本異文。", "）。"]}