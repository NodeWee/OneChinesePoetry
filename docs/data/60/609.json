{"author": "宋之問", "period": "唐", "type": "诗", "title": "花燭行", "paragraphs": ["帝城九門乘夜開，仙車百兩自天來。", "列火東歸暗行月，浮橋西渡響奔雷。", "龍樓錦障連連出，遙望梁臺如晝日。", "梁臺花燭見天人，平陽賓從綺羅春。", "共迎織女歸春幄，俱送常娥下月輪。", "常娥月中君未見，紅粉盈盈隔團扇。", "玉樽交引合歡盃，珠履共蹋鴛鴦薦。", "漏盡更深斗欲斜，可憐金翠滿庭花。", "庭花灼灼歌穠李，此夕天孫嫁王子。", "結褵初出望園中，和鳴已入秦筲裏。", "同心合帶兩相依，明日雙朝入此微。", "共待洛城分曙色，更看天下鳳凰飛。", "（同前第二冊第一三九二頁）。"]}