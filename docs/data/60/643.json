{"author": "慧能", "period": "唐", "type": "诗", "title": "自性真佛解脫頌", "paragraphs": ["真如淨性是真佛，邪見三毒是真魔。", "邪見之人魔在舍，正見知人魔則過。", "性中邪見三毒生，即是魔王來住舍。", "正見忽除三毒心，魔變成佛真無假。", "化身報身及法身，三身元本是一身。", "若向身中覓自見，即是成佛菩提因。", "本從化身生淨性，淨性常在化身中。", "性使化身行正道，當來圓滿真無窮。", "婬性本是清淨因，除婬即無淨性身。", "性中但自離五欲，見性剎那即是真。", "今生若悟頓教門，悟即眼前見世尊。", "若欲修行云覓佛，不知何處欲求真。", "若能心中自見真，有真即是成佛因。", "自不求真外覓佛，去覓總是大癡人。", "頓教法者是西流，救度世人須自修。", "今報世間學道者，不於此見大悠悠。", "（同前）。"]}