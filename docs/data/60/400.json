{"author": "王梵志", "period": "唐", "type": "诗", "title": "詩 四", "paragraphs": ["王二語梵志：俗間無我師。", "心中不了義，聞者盡不知。", "我今得開悟，先身已受持。", "尋經醒無我，披《老》悟無爲。", "君身（項校「神」）自寂滅，君身若死屍。", "神身一分（任錄作「六」）解，六識自開披。", "萬事都無著，憐（項校作「泠」）然無所之。", "漏盡無煩惱，神澄自靡斯。", "心高鵠共駕，一舉出天池。"]}