{"author": "王梵志", "period": "唐", "type": "诗", "title": "詩（幷序） 一一四", "paragraphs": ["愚夫癡杌杌，常守無明窟。", "沉淪苦海中，出頭還復沒。", "頂戴神靈珠，隨身無價物。", "二鼠數相侵，四蛇推（項校「摧」）命疾。", "似露草頭霜，見日一代畢。", "更愚丸（項校「遇刀」，張改「遇炎」）風吹，彼此俱無匹。", "貯得滿堂金，知是誰家物。", "（以上皆錄自張錫厚《王梵志詩校輯》卷三，原卷爲伯三八三三、伯二九一四、蘇一四八七、二八七一。", "該卷有五首已收入《全唐詩補逸》卷二。", "）。"]}