{"author": "高宗皇帝李治", "period": "唐", "type": "诗", "title": "五言過樓巖寺", "paragraphs": ["旋騼登雪嶺，飛斾駐香城。", "路盤高下騎，峰廻出沒旌。", "雲衣縫澗戶，霞綺織山楹。", "颺剎移虹影，攜風引梵聲。", "岫馥鑪煙合，巖懸疊溜縈。", "空結籠檐網，虛谷響臺鈴。", "簇野千叢暗，長河一帶明。", "散望禪林外，方弘拯溺情。", "（見清胡聘之纂《山右石刻叢編》卷五。", "參北京圖書館藏石刻拓本。", "）（按：詩末原署「咸亨三年十一月八日」。", "爲武后時所刻。", "胡聘之謂刻石在蒲州府東南十五里，「河東縣文林郎韓懷信書」。", "）。"]}