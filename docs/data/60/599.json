{"author": "陳元光", "period": "唐", "type": "诗", "title": "其七", "paragraphs": ["黃昏候夜到更闌，爆竺驚聞把劍看。", "士友同仇裘共敝，丈夫努力飯加餐。", "星移物換鬢花白，月落參橫燭淚乾。", "怨女鸞孤來遶枕，征夫馬健不離鞍。", "量弘宇宙無遺壤，令肅風霆欲裂山。", "義重同胞堪搏虎，身輕戰甲不號寒。", "灰飛葭管陽初復，拍落梅花歌示殘。", "歌嘯未殘胡虜却，東南取道夕長安。", "（以上均錄自廈門圖書館古籍部藏《潁川陳氏開漳族譜》，原注出《龍月公集》。", "此譜爲陳禎祥撰，民國五年印。", "陳元光詩皆承廈門大學中文系吳在慶同志錄示。", "）（按：《文獻》一九八七年第三輯刊何池《新見唐陳元光佚詩》，云龍海縣東園鄉潭頭村藏《陳氏族譜》，亦收有陳元光詩，文字稍異。", "惜未獲見參校。", "）。"]}