{"author": "張綽", "period": "唐", "type": "诗", "title": "送賀秘監歸會稽詩", "paragraphs": ["北闕皇恩重，東門紫氣飛。", "爲看賓客去，何似買臣歸。", "迎綬旋江國，題輿入侍闈。", "千年舊跡在，七日故人非。", "別涕霑霓服，離筵著錦衣。", "無因伴仙羽，空此羨光輝。", "（同前）（按：《全唐詩》卷八六一收仙人張辭詩四首，《桂苑叢談》、《增修詩話總龜前集》卷四句均作張綽，惟《太平慶記》卷七五引作張辭，疑應作「張綽」爲是。", "仙人張綽傳爲咸通初人，與本詩作者時代不合，爲另一人。", "）。"]}