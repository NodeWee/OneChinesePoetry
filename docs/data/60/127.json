{"author": "太宗皇帝李世民", "period": "唐", "type": "诗", "title": "五言塞外同賦山夜臨秋以臨爲韻", "paragraphs": ["邊城炎氣沉，塞外涼風侵。", "三韓駐旌節，九野蹔登臨。", "水淨霞中色，山高{雨/口}（下半字原卷缺。", "似爲「雲」字）裏心。", "浪帷舒百丈，松蓋偃千尋。", "毀橋猶帶石，目闕尚橫金。", "煙生遙岸隱，月落半峯陰。", "連洲（《初學記》卷三「洲」作「山」）驚鳥亂，隔岫斷猿吟。", "早花初密菊，晚葉未疎林。", "憑軾望寰宇，流眺極高深。", "河山非所恃，於焉鑑古今。", "（見貴陽陳田影刊日本尾張國真福寺舊藏唐卷子本《翰林學士集》）（按：《全唐詩》卷一據《初學記》卷三收入本詩，僅存「煙生遙岸隱」以下四句，爲類書刪節之文，今爲補出全詩。", "）。"]}