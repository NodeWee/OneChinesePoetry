{"author": "蕭翼", "period": "唐", "type": "诗", "title": "宿雲門東客院", "paragraphs": ["路入山西又向（《蘭亭考》作「路更」）西，雨和春雪旋成泥。", "風吹疊巘雲頭散，月照平湖雁影低。", "拄杖負書尋遠寺，倩童牽鹿渡深溪。", "今朝獨宿巖東院，唯聽猿吟與鳥啼。", "（見《會稽掇英總集》卷六、桑世昌《蘭亭考》卷十。", "）（〖1〗《蘭亭考》附高似孫跋云：「右蕭翼詩辭不多見，此二詩在雲門作，所謂『拄杖負書』者，正訪蘭亭時也。", "似孫題。", "」所云二詩，另一爲《留題雲門》，已收《全唐詩續補遺》卷一。", "〖2〗同書桑世昌跋：「世昌近於東墅閱高續古校書法名畫，方見此詩及跋。", "使御史不有此行，烏得是清絕語。", "故具載之。", "」〖3〗《六藝之一錄》卷一六○《褉帖類林目錄》著錄蕭翼《題雲門寺詩二首》。", "）。"]}