{"author": "王梵志", "period": "唐", "type": "诗", "title": "詩（幷序） 十五", "paragraphs": ["獨自心中驟，四面被兵圍。", "向前十道捝（張改「稅」，戴、蔣校「挽」，黃校「棁」），背後鐵鎚鎚。", "伺命張弓射，苦痛劇刀錐。", "使者門前喚，忙怕不容（一作「客」）遲。", "倮（張校作「裸」）體逐他走，渾舍共號悲。", "宅舍無人護，妻子被人欺。", "錢財不關己，莊（郭校「藏」）收永長離。", "三魂無倚住，七魄散頭飛。"]}