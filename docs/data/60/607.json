{"author": "宋之問", "period": "唐", "type": "诗", "title": "北邙古墓", "paragraphs": ["君不見邙山苑外上宮墳，相接纍纍縈蔓草。", "宮亭遠識南宮樹，逶迤輾作南宮道。", "一朝形影化窮塵，昔時玉貌與朱唇。", "錦衾香覆青樓月，羅衣嬌弄紫臺雲。", "越娃楚艷君不見，趙舞燕歌愁殺人。", "遊鼙倐掩寂無晤，蛾眉何事須相妬。", "九重見日閉鴛鴦，三泉今夕開狐兔。", "駐馬倚車望洛陽，御橋天闕遙相當。", "佳人死別無歸日，可憐行路盡沾衣。", "（同前第二一八八頁）。"]}