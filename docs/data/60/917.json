{"author": "羅公遠", "period": "唐", "type": "诗", "title": "大還丹口訣", "paragraphs": ["世人不知丹有神，試喫狼毒必害人。", "將知世上有善惡，何不將身近善鄰。", "女媧鍊得五常氣，變化成形補天地。", "三十六筭世間知，七十二石列具位。", "天得一而能長，地得一而方久。", "金得火而轉精，木成炭而不朽。", "故知唯鍊唯精，大還如何不有？凝我神，定我心，志精可以成黃金。", "河車本向鉛中取，姹女還須汞裏尋。", "傍思之物謾周彰，太一出水入公量。", "淮南調鼎彭祖嘗，得道同歸不死鄉。", "固濟精研須緘密，一文一武莫踈失。", "釜下唯鋪淥海鹽，鑪中少用槫桑日。", "紫煙碧焰噴人香，赫奕魚鱗透日光。", "須同魏伯雲中去，莫學姮娥月裏藏。", "酆都落名天府記，地下陰官大怖畏。", "兵刃水火不能忤，何但蟲蛇兼虎兕。", "亭亭金骨皆堅牢，鬱鬱綠身徧綠毛。", "曾觀東海幾廻變，數度曾偷王母桃。", "乘龍駕鶴傾城市，驅策雷公使神鬼。", "七日應歸緱氏山，千年少別遼東水。", "道是易，亦大難，青龍白虎自相盤。", "陰車濕，陽車乾，夫妻相對卦中安。", "四方未住霑顏色，五箇王侯盡罷官。", "（《正統道藏》本後蜀佚名著《大還丹照鑒》）。"]}