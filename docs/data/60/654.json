{"author": "慧能", "period": "唐", "type": "诗", "title": "無相頌", "paragraphs": ["心平何勞持戒，行直何用修禪？恩則孝養父母，義則上下相憐。", "讓則尊卑和睦，忍則衆惡無喧。", "若能鑽木取火，淤泥定生紅蓮。", "苦口的是良藥，逆耳必是忠言。", "改過必生智慧，護短心內非賢。", "日用常行饒益，成道非由施錢。", "菩提祇向心覓，何勞向外求玄。", "聽說依此修行，天堂祇在目前。", "（同前）。"]}