{"author": "王位之", "period": "唐", "type": "诗", "title": "五言晚汎靈溪之作", "paragraphs": ["溪水晚澄鮮，虛無含萬象。", "窺臨時見底，勝異如在掌。", "魚□□起伏，靈□猶影響。", "心悮出人寰，神清資偃仰。", "掉舟□□□，聊復愜新賞。", "香風襲蕙蘭，秋日浮清朗。", "如何得真趣，更此纓時網。", "坐嘯人事閑，悠然思獨往。", "（見光緒二十二年刊蔣師轍纂《光緒鹿邑縣志》卷十下）（按：此詩見於石刻《唐開元神武皇帝道德經注碑》右側，詩題下署：「□□採訪使下都檢校官滑州匡城主簿王位之」。", "詩末有「自書」二字。", "詩刻後有題名五行：朝散郎行臨渙縣尉李嵒□義□奉敕修功德□□□□陳忠盛開□□□□歲次庚辰臨渙主簿陳奉璋因題廟內額至此。", "另詳後跋。", "）。"]}