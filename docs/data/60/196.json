{"author": "許敬宗", "period": "唐", "type": "诗", "title": "五言遼東侍宴山夜臨秋同賦[臨]韻應詔", "paragraphs": ["稽山騰禹計，姑射蕩堯心。", "豈如臨碣石，軒衛警摐金。", "轅門縈□水，大斾掩長岑。", "復屬高秋夜，澄空素景臨。", "層巖多麗色，幽澗有清音。", "含星光淺瀨，褰霧靜疎林。", "高明興睿賞，仁知輔冲襟。", "湛露浮仙爵，凄風韻雅琴。", "秋令生威遠，寒光被物深。", "方懷草封禪，陪禮泰山陰。", "（同前）（按：本詩原署：「太子右庶子高陽縣開國男弘文館學士臣許敬宗上。", "」）。"]}