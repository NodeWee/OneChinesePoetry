{"author": "江滿昌", "period": "唐", "type": "诗", "title": "大唐大慈恩寺大師畫贊", "paragraphs": ["慈恩大師尉遲氏，諱大乘基長安人。", "族貴五陵光三輔，鄂公敬德是其親。", "智勇冠世超衛霍，李唐之初大功臣。", "文皇崇師稱大聖，生立碑文垂絲綸。", "羯羅藍位多正夢，[漢]（漠）月入口母方娠。", "金人持神珠寶杵，託干胎中吉兆頻。", "身相圓滿載誕肓，[彤]（肜）雲成蓋覆菓脣。", "眼浮紫電夏天影，面駐素娥秋夜輪。", "少少之時早拔萃，齠齔之間含慈惇。", "依止三藏學性相，三千徒裏絕等倫。", "七十達者四賢聖，就中大師深入神。", "亞聖具體比顏子，窮源盡性同大[鈞]（鉤）。", "三性五重唯識義，博涉學海到要津。", "百部疏主五明祖，著述以來誰得均？字字句句不空置，皆有證據永因循。", "伯牙響琴徒秘典，卞和泣玉獨霑巾。", "論鼓一振疑關破，他宗望風自委塵。", "對龍象衆能降伏，昇師子座檀嚬伸。", "每月必造慈氏像，一生偏慕兜率身。", "每日必誦菩薩戒，唯杖木叉制波旬。", "一時高樓秋燈下，有人窺見偷逡巡。", "大光普照觀自在，金手染翰顯其真。", "不圖漢土化等覺，開甘露門利兆民。", "自書般若何所至，清凉山曉五臺春。", "瑞光赫赫慶雲起，文殊正現示宿因。", "遊博陵原製玄贊，法華賾旨傳遠賓。", "當寶塔品人有夢，諸佛證明遍照鄰。", "二十八字一挑句，文章微婉柢獲麟。", "傳導大師以此偈，千佛滅度讚大仁。", "不嫌暗漏作章疏，齒牙煥炳光曜新。", "咫尺龍顏奉鳳詔，出入金殿陪紫[宸]（震）。", "天不與善化緣盡，歲五十三俄已泯。", "永淳二年十一月，仲旬三日爲忌辰。", "先師慕（疑應作「墓」）側行袝禮，風悲雲愁慘松筠。", "本願不回奉彌勒，生第四天奉華茵。", "名垂萬古涉五竺，玄蹤雖多難盡陳。", "（見《卍續藏經》本《玄奘三藏師資叢書》卷下，原署「特進行門下侍郎兼鎮西員外都督江滿昌文」。", "卷首目錄署「唐江滿昌文撰」。", "）（按：唐代史乘未見江滿昌事迹，頗可疑。", "而按之詩意，則顯然爲窺基卒後不久作。", "疑其人應爲日本或新羅人而入唐者。", "）。"]}