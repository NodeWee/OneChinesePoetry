{"author": "岑文本", "period": "唐", "type": "诗", "title": "五言春日侍宴望海應詔", "paragraphs": ["五材□水流，千流會谷王。", "委輸綿厚載，朝宗極大荒。", "浮天納星漢，浴日吐扶桑。", "奔濤疑疊島，驚浪似浮航。", "雲撤青丘見，霧卷碧流長。", "金臺煥霞景，銀闕藻春光。", "九夷驕巨壑，五輅出遼陽。", "朝神汎弘舸，鞭石濟飛梁。", "曜戈威海□，振楫落星芒。", "幸廁[歌]旅□，極望恧成章。", "（《翰林學士集》）（按：此詩原署「中書令江陵縣開國子弘文館學士臣岑文本上」。", "張步雲《唐代逸詩輯存》收此詩。", "）。"]}