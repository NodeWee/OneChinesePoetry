{"author": "王梵志", "period": "唐", "type": "诗", "title": "詩（幷序） 四", "paragraphs": ["身如圈裏羊，命報恰（一作「怜「）相當。", "羊即披毛走，人著好衣裳。", "脫衣（一作「却」）赤體立，刑（一作「則」）役不如羊。", "羊即日日死，人還日日亡。", "從頭捉將去，還同肥好羊。", "羊（一作「人」）即辛苦死，人去無破傷。", "命絕逐他走，魂魄歷他鄉。", "有錢多造福，喫著好衣裳。", "愚人廣造罪，志（張改作「智」）者好思量。"]}