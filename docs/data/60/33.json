{"author": "周紫芝", "period": "宋", "type": "诗", "title": "與同舍郎觀潮分韻得還字一字江字三首一字江字爲坐客作  其二", "paragraphs": ["烈風驚洪濤，浩蕩吹海立。", "迅雷忽飜空，掩耳嗟不及。", "漢兵百萬騎，已奪秦關入。", "擊石驚倒流，勢若三峽急。", "滄波忽喧豗，衆目俱駭慄。", "人言海潮來，昔爲子胥屈。", "誰當語馮夷，四海今已一。", "王春會塗山，白玉執萬笏。", "江河及喬嶽，祠祀已咸秩。", "海神會當知，萬歲拱帝室。"]}