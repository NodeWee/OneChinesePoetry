{"author": "宋之問", "period": "唐", "type": "诗", "title": "緱山詩", "paragraphs": ["緱山連嵩岑，近帶洛陽陌。", "洛京遊宦子，不知虛直宅。", "北入養龍谿，勢如夏雲積。", "褰涉窮水府，躋攀倚霞壁。", "檉栝穿虹𡸣，蘿蔦曳金碧。", "崟嶔天蓋小，路轉石門窄。", "還顧杳虧蔽，前瞻浩攢𤤐。", "態繁賞屢移，形變魂方惕。", "洞隱息心士，源潛度世客。", "漁樵或迷途，誌刻述往迹。", "安仁寔載誕，子晉曾所歷。", "王元拜隱侯，吾祖挹仙伯。", "永興白華感，久列丹臺籍。", "弊廬對石堂，虛坐留玉舄。", "洎余愛羽化，洗心向禪寂。", "志結顏始紅，歲闌髮已白。", "愧無兼濟美，獨營弱喪魄。", "歸來緝衰暮，敦本事膏液。", "始願期儻從，揮手弄煙策。", "（同前第三冊第二○八五頁）。"]}