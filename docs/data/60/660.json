{"author": "沈佺期", "period": "唐", "type": "诗", "title": "古鏡", "paragraphs": ["鑿井遘古墳，古墳襯淪沒。", "誰家青銅鏡，送此長波月。", "長河何冥冥，千歲光不徹。", "玉匣歷窮泉，金龍潛幽窟。", "鞶組已銷散，錦衣亦虧闕。", "莓苔翳清池，蝦蟆蝕明月。", "埋落今如此，照心未當歇。", "願垂拂拭恩，爲君鑑雲髮。", "（見斯二七一七《珠英學士集》殘卷，據吳企明先生錄本〖未刊〗。", "《全唐詩》卷九五僅存末六句，今補全重錄。", "殘卷原缺題，今從《全唐詩》補。", "）。"]}