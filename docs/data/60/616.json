{"author": "宋之問", "period": "唐", "type": "诗", "title": "憶嵩山陸渾舊宅", "paragraphs": ["世德辭貴仕，天爵光道門。", "好仙宅二室，受藥居陸渾。", "清白立家訓，偃息爲國藩。", "喬樹南勿翦，弊廬北尚存。", "自惟實蒙陋，何顏稱子孫。", "少秉陽許意，遭逢明聖恩。", "揮翰雲龍署，參光天馬轅。", "一身事扃闥，十載隔涼暄。", "陳力試叨進，祗寵固幽源。", "況以沈疾久，睽辭金馬垣。", "天子猶未識，詎敢棲丘樊。", "晝懷秘書谷，夕夢子平村。", "擷芳歲云晏，投紼意彌敦。", "皇私儻以報，無負青春言。", "（同前第三五二九頁）。"]}