{"author": "劉希夷", "period": "唐", "type": "诗", "title": "初度嶺過韶州靈鷲廣果二寺其寺院相接故同詩一首", "paragraphs": ["五嶺分鳶徼，三天峙鷲峰。", "法堂因嶂起，香閣與巖重。", "寒水千尋壑，禪林萬丈松。", "日將輕影殿，風閑響傳鐘。", "佛帳珠幡繞，經函寶印封。", "野鳴初化鶴，岸上欲降龍。", "北牖泉埃散，南階石癬濃。", "淨花山木槿，真蒂水芙蓉。", "古塔留奇制，殘碑紀勝蹤。", "一音三界路，十善百靈恭。", "流竄同飄蘀，登臨蹔杖笻。", "攝衣趨福地，跪膝對真容。", "忽似毗耶偈，還如舍衛逢。", "宿心常懇懇，爾日更顒顒。", "苦業暥前際，危光迫下舂。", "已知空假色，猶念吉除凶。", "覆護如無爽，歸飛庶可從。", "。"]}