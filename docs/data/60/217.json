{"author": "道世", "period": "唐", "type": "诗", "title": "頌六十二首 二", "paragraphs": ["遺身八萬塔，寶飾高百丈。", "儀鳳異靈鳥，金槃代佛（一作「盤代仙」）掌。", "積拱承彫月（一作「角」），高簷掛樹網。", "寶地若池沙，風鈴如積響。", "刻削生千變，丹青圖萬像。", "煙霞時出沒，神仙乍來往。", "晨霧半層生，飛幡接雲上。", "遊蜺不敢息，翔鵾詎能仰。", "福地下金繩，天報豈虛枉（一作「聖變無窮端，感福豈三兩」）。", "願假舟航末（一作「木」），彼岸誰云廣？（見同書卷三《敬塔部》。", "注一作者，爲《法苑珠林》卷五一《敬塔篇》之異文。", "）。"]}