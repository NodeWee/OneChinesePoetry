{"author": "蕭鈞", "period": "唐", "type": "诗", "title": "晚景遊泛懷友詩", "paragraphs": ["龍門（丁誤作「開」）依御溝，鳳轄轉芳洲。", "雲峰初辨（《御覽》作「辯」）夏，麥氣早迎秋。", "山翠餘煙積，川平晚照收。", "浪隨文鷁轉，渡（《御覽》作「波」）逐彩鴛浮。", "風花輕未落（《御覽》作「洛」），巖泉咽不流。", "一辭金谷苑，空想（丁注：「一作思」）竹林遊。", "（見《初學記》卷十八，以《太平御覽》卷四一○、丁福保輯《全梁詩》卷十參校。", "）（按：《初學記》收此詩，題爲「梁蕭鈞」，《御覽》則僅云「蕭鈞」，不注朝代。", "丁福保輯入《全梁詩》，然作者小傳則採《南齊書》卷四五齊太祖十一子鈞傳，另注云：「按《唐書》亦有蕭鈞，蕭瑀從子也，仕至太子率更令。", "」又於詩題下注：「此詩類唐人作，當爲唐蕭鈞也。", "《初學記》作梁。", "」其說是。", "南齊之蕭鈞，於海陵初立未久即遇害，未入梁，不得稱梁人。", "此其一。", "齊梁之際，南北分割，南人除了出使或奔降，無緣入洛。", "此詩明言龍門御溝，非南朝人所作甚明。", "南齊蕭鈞自十餘歲領江州刺史，至二十二歲遇害，皆在江南，仕歷甚明，無入洛事。", "此其二。", "唐之蕭鈞，其曾祖蕭詧爲後梁宣帝，祖巋爲後梁明帝，父珣入隋復封梁國公，恐徐堅等即因此而誤署其爲梁人。", "此其三。", "唐史稱鈞「博學有才望」，屢爲舍人、學士，其集三十卷，開元《古今書錄》收入。", "其身份、經歷均與詩合，徐堅亦得以採擷。", "此其四。", "綜以上諸證，故收入。", "今人逯欽立編《先秦漢魏晉南北朝詩》不收此篇，甚是。", "）。"]}