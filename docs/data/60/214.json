{"author": "窺基", "period": "唐", "type": "诗", "title": "出家箴", "paragraphs": ["捨家出家何所以，稽首空王求出離。", "三師七證定初機，剃髮染衣發弘誓。", "去貪嗔，除鄙悋，十二時中須（一作「常」）謹慎。", "鍊磨真性若虛空，自然戰退魔軍陣。", "勤學業（一作「習」）尋師匠，說與行（一作「同」）人堪倚仗。", "莫教心地亂如麻，百歲光陰等閑喪。", "踵前賢，效先聖，盡假聞思修所（一作「得」）證。", "行住坐臥要真（一作「精」）專，念念無差始相應。", "佛真經，十二部，縱橫指示菩提路。", "不習不學（一作「聽」）不依行，問君何日心開悟。", "速須救（一作「究」），似頭燃，莫待明年與後年。", "一息不來即後世，誰能保得此身堅。", "不蠶衣，不田食，織婦（一作「女」）耕夫汗血力。", "爲成道果（一作「業」）施將來，道果（一作「業」）未成爭消得。", "哀哀父，哀哀母，嚥苦吐甘大辛苦。", "就濕回乾養育成，要襲門風繼先祖。", "一旦中（一作「一旦辭親」），求剃落，八十九十無倚（一作「依」）託。", "若不超凡越聖流，向此因循全大錯。", "福田衣，降龍鉢，受用一身求解脫。", "若將（一作「因」）小利繫心懷，彼岸湼槃爭得達（一作「達得」）。", "善男子，汝須知，修行（一作「遭逢」）難得似今時。", "若得（一作「既遇」）出家披縷褐，猶如浮木值盲龜。", "大丈夫，須猛利，緊束身心莫容易。", "倘能行願力相扶，決定龍華親授記。", "（日本《續藏經》宋釋子昇、如祐編《禪門諸祖師偈頌》卷下之下。", "校以《大正藏》本明袾宏《緇門警訓》卷二。", "二書皆稱作者爲「慈恩大師」。", "）。"]}