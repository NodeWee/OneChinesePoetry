{"author": "岑參", "period": "唐", "type": "诗", "title": "感舊賦附歌", "paragraphs": ["東海之水化爲田，北溟之魚飛上天。", "城有時而復，陵有時而遷，理固常矣，人亦其然。", "觀夫陌上豪貴，當年高位，歌鐘拂天，鞍馬照地，積黃金以自滿，矜青雲之坐致，高館招其賓朋，重門疊其車騎。", "及其高堂傾，曲池平，雀羅空悲其處所，門客肯念其生平？已矣夫！世路崎嶇，孰爲後圖？豈無疇日之光榮，何今人之棄予。", "彼乘軒而不恤爾後，曾不愛我之覉孤。", "歎君門兮何深，顧盛時而向隅。", "攬蕙草以惆悵，步衡門而踟躕。", "強學以待，知音不無。", "思達人之惠顧，庶有望於亨衢。", "（見《文苑英華》卷九一）。"]}