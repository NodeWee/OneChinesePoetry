{"author": "崔玄真", "period": "唐", "type": "诗", "title": "大還丹口訣", "paragraphs": ["岷山寶室九仙居，日月縈迴洞底虛。", "爲有真人常鎮此，玉留盤結氣長舒。", "曾遊海嶠崑丘客，遠控龍駢亦探賾。", "鍊得精華九轉成，中有白銀相韞積。", "月中玉兔坎中陽，外柔形容內有剛。", "二象雄雌同一體，還如金向水中藏。", "金水相合是魂魄，三才變異誠難測。", "倐然龍虎兩交幷，化得龍兒在杳冥。", "狀似凝酥黃芽雪，亦如玄圃玉華結。", "本非世上起機心，元是真人留祕訣。", "留祕訣，不參差，晃山石室有丹砂。", "至道之人依此法，飛取青龍作一家。", "季魂周天成氣質，重與水銀相固密。", "似子還婚小女兒，蘇張下說情難失。", "相傳此物是黃芽，重重金鼎貯金華，制成雄黃偃藥砂。", "六一緘封須祕密，莫教神室有纖瑕。", "火候初從一陽起，乾坤兩卦成終始。", "文經武緯啓靈機，一法先王傳祕旨。", "蟾蜍天上盡還生，丹鼎開時見道情。", "每度恢奇別起象，璘㻞紅紫狀難名。", "却取金合雄作匱，世光流盡赤龍飛。", "燒金學道岷山子，親得真人受玄旨。", "玄旨唯論汞與鉛，修得黃芽身不死。", "鍊丹鍊志兼鍊神，不營名利顯清芬。", "逃名遠去塵埃外，棲託空閑契上真。", "莫學人寰囂薄士，役役終身愛名利。", "雖然有意慕椿年，未免將身在朝市。", "（後蜀無名氏著《大還丹照鑒》）。"]}