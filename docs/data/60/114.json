{"author": "鄭仁軌", "period": "唐", "type": "诗", "title": "五言奉日侍宴望海應詔", "paragraphs": ["御龍稱曩載，仙駕紀前皇。", "直謂窮遊覽，非爲務省方。", "大君弘覆燾，禁暴撫遐荒。", "觀兵臨碣石，極目眺扶桑。", "周區廓靈府，接漢委歸塘。", "淼淼經綸闊，悠悠控注長。", "標空□絕島，跨日起飛梁。", "銀闕浮朝氣，金臺映晚光。", "蕩穢符神略，安流表會昌。", "徒欣奉奇觀，傾蠡詎可量？（《翰林學士集》）（按：此詩原署「左宗衛率府長史弘文館直學士臣鄭仁軌上」。", "張步雲《唐代逸詩輯存》收入。", "）。"]}