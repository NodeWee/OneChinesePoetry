{"author": "李白", "period": "唐", "type": "诗", "title": "別匡山", "paragraphs": ["曉峰如畫碧參差（碑作「參差碧」），藤影風搖拂檻垂。", "野徑來多將犬伴，人間歸晚帶（碑作「待」）樵隨。", "看雲客倚啼猿樹，洗鉢僧臨失鶴（一作「鷺」，或作「鶩」）池。", "莫怪無心戀清境，已將書劍許明時。", "（見光緒《重修江油縣志》卷二十四）（陳廣福《李白的〈別匡山〉詩考》謂江油縣匡山書院存宋熙寧元年《勅賜中和大明寺住持碑》，碑文云：「玄宗朝翰林學士李白字太白，少爲當縣小吏，後於此山讀書，於喬松滴翠之平有十載。", "」文中錄此詩。", "）。"]}