{"author": "上官儀", "period": "唐", "type": "诗", "title": "五言春日侍宴望海應詔", "paragraphs": ["青丘橫日域，碧海貫乾綱。", "奇怪儲神府，朝宗擅穀王。", "靈官耀三嶽，仙槎泛□□。", "蜃樓朝氣上，鷄樹早花芳。", "別島春潮駃，連汀宿霧長。", "驚湍蕩雲色，沓浪倒霞光。", "宸行肅遼隧，降望臨歸塘。", "夾林朱鷺澈，分空翠鳳翔。", "憑深體嬀后，徒御叶周王。", "游聖霑玄澤，詎假濯滄浪。", "（同前）。"]}