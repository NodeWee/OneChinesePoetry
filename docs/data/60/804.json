{"author": "張九齡", "period": "唐", "type": "诗", "title": "九度仙樓", "paragraphs": ["誰斷巨鰲足？連山分一股。", "誰跨海上鵬？壓作參差羽。", "應是女媧輩，化工揮巧斧。", "掀翻煮石雲，大塊將天補。", "渣滓至今在，縣瓴分注乳。", "磊落擲遐荒，齟齬不合土。", "忙惊日月過，晃漾空中舞。", "裒益問巨靈，谽谺礙臂武。", "塞罅制逆流，努力跡駢拇。", "神禹四載僕，九年梗作雨。", "紆回殺拗區，澎湃亂飛鼓。", "漫下祖龍鞭，六丁擭舟府。", "漫發熊繹矢，非石又非虎。", "數狹不能制，伊誰可再侮。", "曾把蓬萊輪，難將此物賭。", "羅浮亦可移，此物不可取。", "肋斗出盤山，粗能踞地主。", "芝田第九層，最上蕙生圃。", "（見同治十三年刊《直隸澧州志》卷二四）（按：嘉慶《石門縣志》卷四九收此詩，署「唐張九淵」。", "）。"]}