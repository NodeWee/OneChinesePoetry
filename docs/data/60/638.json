{"author": "慧能", "period": "唐", "type": "诗", "title": "無相頌（亦名《滅罪頌》）", "paragraphs": ["愚人修福不修道，謂言修福而是道。", "布施供養福無邊，心中三惡元來造。", "若將修福欲滅罪，後世得福罪元在。", "若解向除罪緣，各自性中真懺悔。", "若悟大乘真懺悔，除邪行正即無罪。", "學道之人能自觀，即與悟人同一類。", "大師令傳此頓教，願學之人同一體。", "若欲當來覓本身，三毒惡緣心中洗。", "努力修道莫悠悠，忽然虛度一世休。", "若遇大乘頓教法，虔誠合掌至心求。", "（同前）。"]}