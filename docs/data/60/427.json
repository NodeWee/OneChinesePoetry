{"author": "王梵志", "period": "唐", "type": "诗", "title": "迴波樂 三十", "paragraphs": ["他見見我見，我見見他見。", "二見亦自見，不見喜中面。", "手把車釧鏡，終日向外看。", "唯見他長短，不肯自洮練（項校「揀」）。", "竟竟口合合，猶如冶排扇。", "逢人即作動，心舌常交戰。", "不肯自看身，看身善不善。", "如此癡冥人，只是可惡賤。", "勸君學修道，含食但自㖶。", "且拔己飢渴，五邪邪毒箭。", "獲得身中病，應時乃一現。", "安住解脫中，無礙未別見。", "住是分別有，任用法界遍。", "縱起六十二，非由無罪（項校「最」）殿。", "所以得如斯，有大善方便。"]}