{"author": "武三思", "period": "唐", "type": "诗", "title": "五言和波崙師登佛授記閣一首", "paragraphs": ["帝宅開金地，神州列寶坊。", "龍宮橫霧術，鴈塔亘霞莊。", "窈窕分千仞，參差聳百常。", "繡櫺懸疊檻，畫拱映雕梁。", "寶座開千葉，金繩下八行。", "青龍浮剎柱，白馬對祠場。", "樹踊金銀色，蓮開日月光。", "東西分閈廡，左右控池隍。", "瑞葉擎朝露，祥花送晚香。", "天衣隨劫拂，仙梵逐風揚。", "忽有三空士，來宣七覺芳。", "銀函承寶帙，玉札下琱章。", "闢牖青雲外，披軒紫□傍。", "山川橫地軸，辰象麗天[□。", "□□□□□，□]繩待慈航。", "（日本藏唐抄本《唐詩卷》，日本大阪市立美術館編《唐抄本》影印本）。"]}