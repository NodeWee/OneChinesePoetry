{"author": "薛令之", "period": "唐", "type": "诗", "title": "草堂吟", "paragraphs": ["草堂棲在靈山谷，勤讀詩書向燈燭。", "柴門半掩寂無人，惟有白雲相伴宿。", "春日溪頭垂釣歸，花笑鶯啼芳草綠。", "猿鶴寥寥愁轉深，携琴獨理仙家曲。", "曲中哀怨誰知妙，子期能識宮商調。", "魚未成龍劍未飛，家貧耽學人爭笑。", "君不見蘇秦與韓信，獨步誰知是英俊。", "一朝得遇聖明君，腰間各佩黃金印。", "男兒立志需稽古，莫厭燈前讀書苦。", "自古公侯未遇時，蕭條長閉山中戶。", "（見《高岑三廉薛氏宗譜》，轉錄自《唐代文學論叢》第九期刊施景西《薛令之的〈靈巖寺〉詩及其寫作時代》）（按：《全唐詩》卷二一五僅收此詩之首四句，題作《靈巖寺》。", "據施景西考，《靈巖寺》詩題爲咸通元年後的輯錄者所加。", "）。"]}