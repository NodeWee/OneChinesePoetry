{"author": "玄覺", "period": "唐", "type": "诗", "title": "永嘉證道歌", "paragraphs": ["君不見，絕學無爲閒道人，不除妄想不求真。", "無明實性即佛性，幻化空身即法身。", "法身覺了無一物，本源自性天真佛。", "五陰浮雲空去來，三毒水泡空出沒。", "證實相，無人法，剎那滅却阿鼻業。", "若將妄語誑衆生，自招拔舌塵沙劫。", "頓覺了，如來禪，六度萬行體中圓。", "夢裏明明有六趣，覺後空空無大千。", "無罪福，無損益，寂滅性中莫問覓。", "比來塵鏡未曾磨，今日分明須剖析。", "誰無念？誰無生？若實無生無不生。", "喚取機關木人問，求佛施功早晚成。", "放四大，莫把提，寂滅性中隨飲啄。", "諸行無常一切空，即是如來大圓覺。", "決定說，表真僧，有人不許任情徵。", "直（一作「真」）截根源佛所叩，摘葉尋枝我不能。", "摩尼珠，人不識，如來藏裏親收得。", "六般神用空不空，一顆圓光色非色。", "淨五眼，得五力，唯證乃知難可測。", "鏡裏看形見不片，水中捉月爭拈得。", "常獨行，常獨步，達者同遊湼槃路。", "調古神清風自高，貌悴骨剛人不顧。", "窮釋子，口稱貧，實是身貧道不貧。", "貧則身常披縷褐，道則心藏無價珍。", "無價珍，用無盡，利物應機終不吝。", "三身四智體中圓，八解六通心地印。", "上士一決一切了，中下多聞多不信，但自懷中解垢衣，誰能向外誇精進。", "從他謗，任他非，把火燒天徒自疲。", "我聞恰似飲甘露，銷融頓入不思議。", "觀惡言，是功德，此即成吾善知識。", "不因訕謗成冤親，何表無生慈忍力。", "宗亦通，說亦通，定慧圓明不滯空。", "非但我今獨達了，恆沙諸佛體皆同。", "師子吼，無畏說，百獸聞之皆腦裂。", "香象奔波失却威，天龍寂聽生欣悅。", "遊江海，涉山川，尋師訪道爲參禪。", "自從認得曹谿路，了知生死不相關。", "行亦禪，坐亦禪，語默動靜體安然。", "縱遇鋒刀常坦坦，假饒毒藥也閒閒。", "我師得見然燈佛，多劫曾爲忍辱仙。", "幾迴生，幾迴死，生死悠悠無定止。", "自從頓悟了無生，於諸榮辱何憂喜。", "入深山，住蘭若，岑崟幽邃長松下。", "優遊靜坐野僧家，闃寂安居實蕭灑。", "覺即了，不施功，一切有爲法不同。", "住相布施生天福，猶如仰箭射虛空。", "勢力盡，箭還墜，招得來生不如意。", "爭似無爲實相門，一超直入如來地。", "但得本，莫愁末，如淨瑠璃含寶月。", "既能解此如意珠，自利利他終不竭。", "江月照，松風吹，永夜清宵何所爲？佛印戒珠心地印，霧露雲霞體上衣。", "降龍鉢，解虎錫，兩股金環鳴歷歷。", "不是標形虛事持，如來寶杖親踪跡。", "不求真，不斷妄，了知二法空無相。", "無相無空無不空，即是如來真實相。", "心鏡明，鑒無礙，廓然瑩徹周沙界。", "萬象森羅影現中，一顆圓光非內外。", "豁達空，撥因果，漭漭蕩蕩招殃禍。", "棄有著空病亦然，還如避溺而投火。", "捨妄心，取真理，取捨之心成巧僞。", "學人不了用修行，深成認賊將爲子。", "損法財，滅功德，莫不由斯心意識。", "是以禪門了却心，頓入無生知見力。", "大丈夫，秉慧劍，般若鋒兮金剛燄。", "非但能摧外道心，早曾落却天魔膽。", "震法靁，擊法鼓，布慈雲兮灑甘露。", "龍象蹴蹋潤無邊，三乘五戒皆惺悟。", "雪山肥膩更無雜，純出醍醐我常納。", "一性圓通一切性，一法徧含一切法，一月普現一切水，一切水月一月攝。", "諸佛法身入我性，我性還共如來合。", "一地俱足一切地，非色非心非行業。", "彈指圓成八萬門，剎那滅却阿鼻業。", "一切數句非數句，與吾靈覺何交涉。", "不可毀，不可讚，體若虛空勿涯岸。", "不離當處常湛然，覓則知君不可見。", "取不得，捨不得，不可得中只麽得。", "默時說，說時默，大施門開無壅塞。", "有人問我解何宗，報道摩訶般若力。", "或是或非人不識，逆行順行天莫測。", "吾早曾經多劫修，不是等閒相誑惑。", "建法幢，立宗旨，明明佛敕曹溪是。", "第一迦葉首傳燈，二十八代西天記。", "法東流，入此土，菩提達摩爲初祖。", "六代傳衣天下聞，後人得道何窮數。", "真不立，妄本空，有無俱遣不空空。", "二十空門元不著，一性如來體自同。", "心是根，法是塵，兩種猶如鏡上痕。", "痕垢盡除光始現，心法雙忘性即真。", "嗟末法，惡時世，衆生福薄難調制。", "去聖遠兮邪見深，魔強法弱多怨害。", "問說如來頓教門，恨不滅除令瓦碎。", "作在心，殃在身，不須冤訴更尤人。", "欲得不招無閒業，莫謗如來正法輪。", "旃檀林，無雜樹，鬱密深沈師子住。", "境靜林間獨自遊，走獸飛禽皆遠去。", "師子兒，衆隨後，三歲便能大哮吼。", "若是野干逐（一作「隨」）法王，百年妖怪虛開口。", "圓頓教，勿人情，有疑不決直須爭。", "不是山僧逞人我，修行恐落斷常坑。", "非不非，是不是，差之毫釐失千里。", "是即龍女頓成佛，非即善星生陷墜。", "吾早年來積學問，亦曾討疏尋經論。", "分別名相不知休，入海算沙徒自困。", "却被如來苦訶責，數他珍寶有何益。", "從來蹭蹬覺虛行，多年枉作風塵客。", "種性邪，錯知解，不達如來圓頓制。", "二乘精進勿道心，外道聰明無智慧。", "亦愚癡，亦小騃，空拳指上生實解。", "執指爲月枉施功，根境法中虛揑怪。", "不見一法即如來，方得名爲觀自在。", "了即業障本來空，未了應須償夙債。", "饑逢玉膳不飡，病遇醫王爭得差。", "在欲行禪知見力，火中生蓮終不壞。", "勇施犯重悟無生，早時成佛於今在。", "師子吼，無畏說，深嗟懵懂頑皮靼（音折）。", "祇知犯重障菩提，不見如來開秘訣。", "有二比丘犯婬殺，波離螢光增罪結。", "維摩大士頓除疑，猶如赫日銷霜雪。", "不思議，解脫力，妙用恆沙也無極。", "四事供養敢辭勞，萬兩黃金亦銷得。", "粉骨碎身未足酬，一句了然超百億。", "法中王，最高勝，河沙如來同共證。", "我今解此如意珠，信受之者皆相應。", "了了見，無一物，亦無人，亦無佛。", "大千沙界海中漚，一切聖賢如電拂。", "假使鐵輪頂上旋，定慧圓明終不失。", "日可冷，月可熱，衆魔不能壞真說。", "象駕崢嶸謾進途，誰見螗螂能拒轍。", "大象不遊於兔徑，大悟不拘於小節。", "莫將管見誑蒼蒼，未了吾今爲君決。", "（見《四部叢刊三編》影宋本《景德傳燈錄》卷三十、冒廣生刊《永嘉詩人祠堂叢刻》第一冊釋玄覺《永嘉集》附錄）（按：《永嘉集》附錄楊億《無相大師行狀》云：「著《禪宗悟修圓旨》，自淺之深，慶州刺史魏靜緝而序之成十篇，目爲《永嘉集》，及《證道歌》一首，並盛行於世云爾。", "」）。"]}