{"author": "王希明", "period": "唐", "type": "诗", "title": "丹元子步天歌 北極紫微宮", "paragraphs": ["中元北極紫微宮，北極五星在其中。", "大帝之坐第二珠，第三之星庶子居。", "第一號曰爲太子，四爲后宮五天樞。", "（一云：「第三明者帝之居，第四名曰四庶子，最小第五天之樞。", "」）左右四星是四輔，天一太一當門路。", "左樞右樞夾南門，兩面營衛一十五。", "上宰少尉兩相對，少宰上輔次少輔。", "上衛少衛次上丞，後門東邊大贊府。", "門西喚作一少丞，以次却向前門數。", "陰德門裏兩黃聚，尚書以次其位五。", "女史柱史各一戶，御女四星五天柱。", "大理兩星陰德邊，勾陳尾指北極顛，勾陳六星六甲前。", "天皇獨在勾陳裏，五帝內坐後門是。", "華蓋幷杠十六星，杠作柄象蓋傘形。", "蓋上連連九箇星，名曰傳舍如連丁。", "垣外左右各六珠，右是內階左天廚。", "階前八星名八穀，廚下五箇天棓宿。", "天牀六星左樞在，內廚相星右樞對。", "文昌斗上半月形，希疎分明六箇星。", "文昌之下曰三公，太尊只向三公明。", "天牢六星太尊邊，太陽之守四勢前。", "一箇宰相太陽側，更有三公相西偏，即是玄戈一星圓。", "天理四星斗裏暗，輔星近著開陽淡。", "（一本云：「文昌之下三師名，天牢六星四勢前。", "更有三公相西偏，即是太陽一星圓。", "天理四星斗裏暗，輔星近著闓陽淡。", "」）北斗之宿七星明，第一主帝名樞精，第二第三璇璣星，第四名權第五衡，闓陽搖光六七名。"]}