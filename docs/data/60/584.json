{"author": "陳元光", "period": "唐", "type": "诗", "title": "其三", "paragraphs": ["孤征東嶺表，[冒]（胃）雨一登臨。", "再拜煙霧霽，羣峰奎璧森。", "獨山峰聳閣，中谷水鳴琴。", "明山卉木翳，遙林雲霧深。", "瞻廟開明貺，平遼斷穢祲。", "神颫號萬籟，列宿獻千禽。", "樹尾揚旌帛，山頭鏇革金。", "葵陽烘固介，華露潤華簪。", "鼎立崢嶸勢，鐘聞杳靄陰。", "綰荷據口勾，掬水洗懷襟。", "瀑石流觴詠，豐碑駐馬吟。", "三山香火地，萬古帝王欽。"]}