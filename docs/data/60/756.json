{"author": "張果", "period": "唐", "type": "诗", "title": "五子守仙丸歌", "paragraphs": ["返老成少是還丹，不得守仙亦大難。", "愁見鬢斑令却黑，一日但服三十丸。", "松竹本自無艷色，金液因從火制乾。", "五子可定千秋旨，百歲如同一萬年。", "（《正統道藏》本《懸解錄》。", "又《雲笈七籤》卷六四）（按：《懸解錄》卷首有唐大中九年序。", "據《新唐書·藝文志》、《通志·藝文略》，並參陳國符先生所考，此序爲紇干臮作。", "）。"]}