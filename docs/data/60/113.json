{"author": "高士廉", "period": "唐", "type": "诗", "title": "五言春日侍宴次望海應詔", "paragraphs": ["玉律應青陽，鸞駕幸春方。", "篲雲陳罕罼，亘野列旗常。", "雕弓連月彩，雄劍聚星光。", "觀兵遼碣上，停驂渤澥傍。", "浮天既淼淼，浴日復滄滄。", "水映紅桃色，風飄丹𪱳（疑爲「桂」字）香。", "蜃結疑樓峙，濤驚似蓋張。", "三韓沐醇化，四郡竚唯良。", "深仁苞動植，神武讋遐荒。", "願草登封禮，簪紱奉周行。", "（《翰林學士集》）（按：此詩原署「開府儀同三司申國公臣高士廉上」。", "張步雲《唐代逸詩輯存》收入。", "）。"]}