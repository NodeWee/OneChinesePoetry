{"author": "王梵志", "period": "唐", "type": "诗", "title": "迴波樂 八十七", "paragraphs": ["仕人作官職，人中第一好。", "行即食天廚，坐時（一作「即」）請月（一作「日」）料。", "得祿四季（一作「貴」）領，家口尋常飽。", "軄田佃人送，牛馬足䜺草。", "每日勤判案，曹司無闠鬧。", "差科能均平，欲似車上道。", "依（一作「衣」）數向前行，運轉處處到。", "既能強（一作「經」）了官，百姓省煩惱。", "一得清（一作「青」）白狀，二得三上考。", "選日通好名，得官入京兆。"]}