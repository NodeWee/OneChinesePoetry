{"author": "陳元光", "period": "唐", "type": "诗", "title": "其二", "paragraphs": ["丹心忠老母，白首媚萱堂。", "萬里提兵路，三苗葬子方。", "桑田多變海，萱草獨凌霜。", "華潔凝秋色，葳蕤燦晚芳。", "山靈驅毒蛀，神女靚明粧。", "剝落千花後，舒遲百歲康。", "如何齡九五，霞佩陟雲房。", "語罷成追暮，羣然淚雨茫。", "（原按：《誌銘》：總章己巳，閩廣之交，獠蠻嘯聚。", "高宗命陳政公出撫之。", "至界，以兵少請援，朝命二兄敏、敷領兵南下。", "）（太母魏氏見三子之閩，乃與俱往。", "至浙之江山縣，敏、敷病疽。", "至浦城，孫子亦疽。", "魏母提兵至鎮，政得進屯雲霄營。", "政卒，孫元光將軍，代領其衆，奉建州治。", "垂拱四年，魏氏卒，將軍以支孫承重，付州事于許天正，葬祖母于半徑山，結廬守制。", "漳人稱半徑將軍。", "故有《廬居語父老》之作。", "）。"]}