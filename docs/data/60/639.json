{"author": "慧能", "period": "唐", "type": "诗", "title": "修行頌", "paragraphs": ["說通及心通，如日處虛空。", "惟傳頓教法，出世破邪宗。", "教即無頓漸，迷悟有遲疾。", "若學頓教法，愚人不可悉。", "說即須萬般，合離還歸一。", "煩惱暗宅中，常須生惠日。", "邪來因煩惱，正來煩惱除。", "邪正悉不用，清淨至無餘。", "菩提本清淨，起心即是妄。", "淨性在妄中，但正除三障。", "世間若修道，一切盡不妨。", "常見自己過，與道即相當。", "色類自有道，離道別覓道。", "覓道不見道，到頭還自惱。", "若欲見真道，行正即是道。", "自若無正心，暗行不見道。", "若真修道人，不見世間過。", "若見世間非，自非却是左。", "他非我無罪，我非自有罪。", "但自去非心，打破煩惱碎。", "若欲化愚人，是須有方便。", "勿令彼有疑，即有菩提現。", "法元在世間，於世出世間。", "勿離世間上，外求出世間。", "邪見是世間，正見出世間。", "邪正悉打却，菩提性宛然。", "此但是頓教，亦名爲大乘。", "迷來經累劫，悟則剎那間。", "（同前）。"]}