{"author": "玄宗皇帝李隆基", "period": "唐", "type": "诗", "title": "詩送玄靜先生赴金壇（題擬）", "paragraphs": ["紫府煙霞士，玄宗道德師。", "心將萬籟合，志與九仙期。", "絕俗遺塵境，同人喜濟時。", "訪經遊玉洞，敷教入瑤墀。", "茅嶺追餘跡，金壇赴遠思。", "陰宮春舊記，陽觀飭新祠。", "緬想埋雙璧，長懷採五芝。", "真靈若可遇，鸞鶴佇來茲。", "（詳後。", "此首又見《嘉定鎮江志》卷二十）（按：《茅山志》卷二收玄宗賜李玄靜先生勑書二十四通，此詩見第三道勑內。", "此勑書全文錄如次：「勑。", "廣陵李鍊師，上清品人也。", "抗志雲霞，和光代俗。", "爲予修福靈跡，將赴金壇，故賦詩寵行，以美其志。", "〖詩略〗尊師抱一守中，探微昭遠，能回貞潔，發揮道門。", "遂與太和先生啓是仙宗，起予虔奉，崇飭靈跡，廣求真經。", "則詩以寵行，物將厚意，永慰歧路，以彰禮賢也。", "所謝知。", "」又按，據同書同卷所附玄靜先生等表奏，知此詩爲天寶六載九月二十五日作，由高力士宣賜。", "）。"]}