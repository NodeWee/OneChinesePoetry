{"author": "陳元光", "period": "唐", "type": "诗", "title": "其五", "paragraphs": ["戍樓西北望皇州，宿衙曾隨上苑遊。", "明月蘆花迷曲岸，西風梧葉報清秋。", "鳳凰臺上幾聲笛，鸚鵡洲邊一葦舟。", "對菊淵明懷刺史，拋梭織女弄牽牛。", "娟娟萬里江河爛，耽耽孤星大火流。", "白雁遠傳蘇武札，銀鱸細切[季]（李）鷹[羞]（差）。", "露悽霜肅吳砧搗，馬壯兵強楚戍愁。", "報道四更笳鼓響，銜枚襲虜獻俘囚。"]}