{"author": "陸善經", "period": "唐", "type": "诗", "title": "寓汨羅芭蕉寺", "paragraphs": ["寒泉瀉破青山腹，青山不改寒泉綠。", "幽人一派泉石心，倚溪著此數椽屋。", "窗外飄噴萬斛珠，枕邊玲瓏一片玉。", "山間金龍嘯欲飛，澗底銀蟾清可掬。", "敲磬愁驚曉鷺眠，停經坐看昏鴉浴。", "香浮茗雪滋肺腑，響入松濤震崖谷。", "清淨耳聆絕弦琴，廣長舌相無生曲。", "客來坐此亦忘歸，溪南溪北千竿竹。", "（同治《平江縣志》卷五四。", "此首爲陶敏先生錄示）。"]}