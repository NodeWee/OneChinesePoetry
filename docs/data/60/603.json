{"author": "宋之問", "period": "唐", "type": "诗", "title": "潛珠篇", "paragraphs": ["夜光四寸今所無，聞有入海求大珠。", "大珠自愛潛不發，希世一見比明月。", "靈物變化詎可尋？幾人皓首死閩越。", "泥蟠沙臥海底沉，何知結愛美人心。", "可憐曜乘十二乘，誰惜黃金七百金。", "越鄉祈寶誠非易，涉險捐軀名與義。", "天生至寶自無倫，如何真僞人莫分。", "古來貴耳而賤目，恐君既見不及聞。", "世有南山採薇子，從來道氣凌白雲。", "今乃千里作一尉，無媒爲獻明聖君。", "（同前七一頁）。"]}