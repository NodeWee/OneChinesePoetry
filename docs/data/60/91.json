{"author": "王績", "period": "唐", "type": "诗", "title": "圍碁", "paragraphs": ["飽食端居暇，披襟[弈]（奕）思專。", "雕盤蜃脛飾，帖局象牙緣。", "裂地四維舉，分麾兩陣前。", "攢眉思上策，屈指計中權。", "勁卒衡（韓校疑爲「衝」）圍度，奇軍略地旋。", "魚鱗張九拒，鶴翅擁三邊。", "逐征何待應，爭鋒豈厭先。", "雙關防易斷，隻眼畏難全。", "將驕多受辱，敵恥屢摧堅。", "驟覩成爲敗，頻看絕更連。", "許知愁越復，恤弱貴邢遷。", "誹俗韋弘嗣，邀名葛稚川。", "分陰雖可重，小道詎宜捐？相公摧屐日，樵客爛柯年。", "唐堯猶不棄，孔父尚稱賢。", "博術存書錄，壺經著禮篇。", "寄言陸士衡，無嗤王仲宣。", "（按：《韻語陽秋》卷十七、《全唐詩》卷三七收「全」、「邊」二韻，題作《圍棋長篇》。", "）。"]}