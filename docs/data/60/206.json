{"author": "王勃", "period": "唐", "type": "诗", "title": "觀音大士神歌讚", "paragraphs": ["南海海深幽絕處，碧紺嵯峨連水府，號名七寶恪迦山，自在觀音於彼住。", "寶陁隨意金鰲藏，雲現兜羅銀世界。", "衆玉裝成七寶臺，真珠砌就千花蓋。", "足下祥雲五色捧，頂上飛仚歌萬種。", "頻伽孔雀盡來朝，諸海龍王齊獻供。", "寶冠晃耀圓光列，纓絡遍身明皈潔。", "臉如水面瑞蓮芳，眉似天邊秋夜月。", "繡衣金縷披霞袂，縹緲素服褊袒臂。", "𤤒珈珂珮響珊珊，雲羅綬帶真珠綴。", "紅纖十指疑酥膩，青蓮兩目秋波細，咽頸如同玉碾[成]（咸），羅紋黛染青山翠。", "朱唇豔瑩齒排河，端坐昂昂劫幾何。", "化身百億度衆生，發願河沙救鼻阿。", "我慚我愧無由到，遙望觀音拜讚歌。", "大聖大慈垂愍念，願舒金手頂中摩。", "（見《選印宛委別藏》本《古清涼傳》附大元丘茲盛熙明述《補陁駞洛迦山傳》引王勃《觀音大士讚》附）（按：此篇疑爲後人託名之作。", "）。"]}