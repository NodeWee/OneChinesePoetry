{"author": "王績", "period": "唐", "type": "诗", "title": "春日還莊", "paragraphs": ["居人姓仲長，端坐悅年光。", "地形疑谷口，川勢似河陽。", "傍山移草石，橫渠種稻粱。", "滋蘭依舊畹，接菓著新行。", "自持茅作屋，無用杏爲梁。", "蓬埋張仲徑，藜破管寧牀。", "浴蠶溫織室，分蜂煖蜜房。", "竹密連堦暗，花飛滿宅香。", "坐棠思邵伯，看柳憶嵇康。", "自得終焉趣，無論懷故鄉。"]}