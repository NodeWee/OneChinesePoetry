{"author": "司馬承禎", "period": "唐", "type": "诗", "title": "太上昇玄消災護命妙經頌", "paragraphs": ["太上本來真，虛無中有神。", "若能心解悟，身外更無身。", "假名元始號，元始虛無老。", "心源是元始，更無無上道。", "七寶爲林苑，五明宮殿寬。", "人身皆備有，不解向心觀。", "三世諸天聖，相因一性宗。", "一身無萬法，萬法一身同。", "放出光明照，無央世界中。", "乾坤明表裏，日月覺朦朧。", "妙觀無靜苦，自性不能知。", "妄想隨緣去，何時有出期。", "生滅何時盡，相因浩劫來。", "似環螻蟻轉，如轂碾塵埃。", "誰言河海闊，深淺尚能知。", "愛欲情無底，何年有出時？水鳥及風林，咸歸一法音。", "如何顛倒性，自起萬般心。", "虛無含有象，有象復歸無。", "心若分明了，知權呼有無。", "無空空不空，無色色不色。", "若能知色空，色空皆自得。", "有有兼無有，無無及有無。", "虛心能不動，妙道自來居。", "如人入黑暗，目覩又何曾。", "若要分明見，須憑浩劫燈。", "有相兼無相，迷惑終不知。", "未能明覺性，安得決狐疑。", "衆生情行劣，迷失道根源。", "特謂宣宗旨，教令入妙門。", "物向無中有，道從有裏無。", "莫生無有見，迷執自消除。", "空色互相生，相纏如糾墨。", "要知空色理，自莫分空色。", "道性本虛無，虛無亦假呼。", "若生無有見，終被法來拘。", "不空是真空，不色是真色。", "空色便爲真，真法何曾得？是空及是色，究竟總非干。", "要認真空色，迴心向己難。", "空色宜雙泯，不須舉一隅。", "色空無滯礙，本性自如如。", "妙音喻虛性，虛心非妙音。", "認他毫髮事，難得[自]（目）由心。", "一心觀一切，一切法皆同。", "若能如斯解，方明智慧通。", "了悟性根源，名爲入妙門方便法，是法勿留存。", "決破疑惑網，有無都不干。", "正心長自在，如[隼]（準）入雲盤。", "心靜六根清，六根隨性行。", "性能無著物，邪障那邊生。", "妙經無礙性，權立妙經名。", "故爲衆生說，令教悟此經。", "一真度一切，如檝濟橫流。", "真性隨身有，勿於身外求。", "傳教虛無理，世間散布行。", "誦經能萬遍，其義自分明。", "真性號神王，飛天無定方。", "破邪能自外，堅固喻金剛。", "靈童即正性，無染號真人。", "威猛喻師子，名殊一法身。", "諸天諸聖衆，無一亦無二。", "性不遂波流，是名真侍衛。", "語默及遊息，無生一念思。", "忘形歸恍惚，神鬼不能窺。", "正法度邪法，衆生見處偏。", "若生無有見，即被染心田。", "天尊重說偈，直爲指心源。", "汲引迷惑者，令歸解脫門。", "道非干視聽，視聽轉生疑。", "應物臨機用，虛心即可知。", "心疑隨萬境，隨境認心田。", "道非有爲有，方名離種邊。", "（《正統道藏》鳥字號）。"]}