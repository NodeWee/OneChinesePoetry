{"author": "道世", "period": "唐", "type": "诗", "title": "頌六十二首 十九", "paragraphs": ["生來死還送，日往月復旋。", "弱喪昏風動，流浪逐物遷。", "愚戇失正路，漂沒入重淵。", "一墜幽闇處，萬劫履鋒辛（一作「鋋」）。", "六道旋寰（一作「環」）苦，三業未曾全。", "墜（一作「隨」）流無人救，悽傷還自憐。", "歸誠觀像物，方知虛妄筌。", "苦海深河趣，思登般若船。", "（見同書卷十八《地獄部》。", "注一作者，爲《法苑珠林》卷十二《地獄部之餘》之異文。", "）。"]}