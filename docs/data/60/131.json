{"author": "太宗皇帝李世民", "period": "唐", "type": "诗", "title": "贊姚秦三藏羅什法師詩", "paragraphs": ["秦朝朗現聖人星，遠表吾師德至靈。", "十萬流沙來振錫，三千弟子共翻經。", "文含金玉知無朽，舌似蘭蓀尚有馨。", "堪歎逍遙薗裏事，空餘明月草青青。", "（清陸耀遹《金石續編》卷二十）（按：《金石續編》謂此詩石刻爲正書，在陝西鄠縣。", "詩後有題記云：「維那僧定瑞、副寺僧祖瞻、祖肹、監寺僧祖□、祖）（曦，正大乙酉歲仲冬望日，主持傳法沙門義金重錄立石。", "長安樊世亨刊。", "」正大爲金哀宗年號。", "既云重錄，當有所自，惜未見更早記載。", "民國二十二年刊《鄠縣縣志》卷七云：「其石刊舊存草堂寺，今佚。", "」）。"]}