{"author": "王梵志", "period": "唐", "type": "诗", "title": "迴波樂 八十八", "paragraphs": ["童子得出家，一生受快樂。", "飲（一作「欲」）食滿盂中，架上選衣着。", "平明欲（一作「飲」）稀粥，食手調羹臛。", "飽（一作「飲」）喫取他錢，此是口客作。", "天（一作「大」）王元不朝，父母反拜却。", "黠兒苦讀經，發願離濁惡。", "身心並出家，色慾無染着。", "同時小去（一作「少出」）家，有悟亦有錯。", "憨癡求身肥，每日服石（一作「食」）藥。", "生（戴校「聖」）佛不拜禮（一作「供養」），財色偏染着。", "白日趁身名，兼能依逐樂。", "不肯逍遙行，故故相纏縛。", "滿街肥統統，恰似鱉無脚。", "。"]}