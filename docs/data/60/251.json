{"author": "道世", "period": "唐", "type": "诗", "title": "頌六十二首 三十六", "paragraphs": ["玄風冠西土，內範軼東矜。", "大川開寶匣，福地下金繩。", "繡松高可暎，畫栱氎相承。", "日馭非難假，雲師本易憑。", "陽樓疑難燧，陰軒類鑿冰。", "迥題飛星沒，長楣宿露凝。", "旌門曙光轉，輦道夕雲蒸。", "祇桓多靈物，竹園滿休徵。", "虛薄筆難紀，微驅竊自凌。", "優遊從可恃，恩蔭永難勝。", "（見同書卷五二《致敬部》）。"]}