{"author": "包融", "period": "唐", "type": "诗", "title": "桃源行", "paragraphs": ["武陵川徑入幽遐，中有雞犬秦人家，家傍流水多桃花。", "桃花兩邊種來久，流水一道何時有？垂條落蕋暗春風，夾岸芳菲至山口。", "歲歲年年能寂寥，林下青苔日爲厚。", "時有仙鳥來啣花，曾無世人此携手。", "可憐不知若爲名，君任（一作「往」）從之多所更。", "古驛荒橋平路盡，崩湍怪石小溪行，相見維舟登覽處，紅堤綠岸宛然成。", "多君此去從仙隱，令人晚節悔營營。", "（見《文苑英華》卷三三二）（按：明刻本《文苑英華》收此詩失署名，《全唐詩》卷七八六遂收歸無名氏。", "按《吟窗雜錄》卷四六收包融《武陵桃源送人》一首，前二句與此詩二句同，後二句作「先時見者爲誰耶，源水今流桃復花」。", "《全唐詩》卷一一四已收入。", "《吟窗雜錄》爲北宋末蔡傳編，保存唐詩甚豐，惟多爲節錄。", "其錄爲包融詩，當可信。", "《英華》所錄前三句，疑脫去一句。", "）。"]}