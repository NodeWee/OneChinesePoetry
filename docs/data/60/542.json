{"author": "劉希夷", "period": "唐", "type": "诗", "title": "謁諸葛祠", "paragraphs": ["孤雲何其高，明月不可繫。", "灼灼抱此心，與世自涇渭。", "釋來從所歡，感亂亦歔欷。", "咨惟今之人，竊國未云耻。", "白首入吳市，秋風恐燕水。", "區區袁與曹，等是刺客耳。", "而我於其間，秉義不敢墜。", "袁音回衡飈，清義動幽邃。", "天心固難亮，吾獨信所履。", "溶溶日間雲，漠漠點寒砌。", "饑鼯墮蒼瓦，澹薄公所憇。", "靜然想英姿，孤懷亦差𢠢。", "（《道藏輯要》本明諸葛曦基輯《漢丞相諸葛忠武侯集》卷十二。", "）。"]}