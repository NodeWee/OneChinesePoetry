{"author": "周紫芝", "period": "宋", "type": "诗", "title": "冬至前九日湖水盡冰後二日晚晴小舟循湖心而歸冰已稍開書是日所見", "paragraphs": ["積雨凝宿陰，寒冰結湖背。", "鷗鷺不敢前，龜魚各潛晦。", "敲冰得湖心，鼓棹作澎湃。", "萬玉朝明堂，丁冬響環珮。", "誰來貝闕中，小現銀色界。", "夕陽似知人，微温散珠琲。", "爲我開糢糊，遙山影空翠。", "境勝不可名，語惡聊自悔。", "安得王右丞，萬象歸綵繪。", "遙憐西子寒，眉目增點綴。"]}