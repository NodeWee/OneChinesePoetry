{"author": "王梵志", "period": "唐", "type": "诗", "title": "詩（幷序） 二十三", "paragraphs": ["寺內數箇尼，各各事威儀。", "本是俗人女，出家挂佛衣。", "徒衆數十箇，詮擇補[綱]（剛）維。", "一一依佛教，五事總合知。", "莫看他破戒，身自牢住持。", "佛殿元不識，損（一作「捐」）壞法與衣。", "常住無貯積，家人受寒飢。", "衆廚空安竈，粗飯當房𠯈（項校作「吹」，爲「炊」音訛）。", "只求多財富（一作「寶」），餘事且隨宜。", "富者相過重，貧者往還稀。", "但知一日樂，忘却百年飢。", "不採生緣瘦，唯願當身肥。", "今多損却寶，來年更若爲？。"]}