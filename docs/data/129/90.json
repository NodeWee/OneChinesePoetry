{"author": "蘇軾", "period": "宋", "type": "诗", "title": "軾近以月石硯屏獻子功中書公復以涵星硯獻純父侍講子功有詩純父未也復以月石風林屏贈之謹和子功詩並求純父數句", "paragraphs": ["紫潭出玄雲，翳我潭中星。", "獨有潭上月，倒掛紫翠屏。", "我老不看書，默坐養此昏花睛。", "時時一開眼，見此雲月眼自明。", "久知世界一泡影，大小真僞何足評。", "笑彼三子歐梅蘇，無事自作雪羽爭。", "故將屏硯送兩范，要使珠璧栖窗櫺。", "大范忽長謠，語出月脇令人驚。", "小范當繼之，說破星心如雞鳴。", "牀頭復一月，下有風林橫。", "急送小范家，護此涵星泓。", "願從少陵博一句，山木盡與洪濤傾。"]}