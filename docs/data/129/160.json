{"author": "蘇軾", "period": "宋", "type": "诗", "title": "次韵子由書清汶老所傳秦湘二女圖", "paragraphs": ["春風消冰失瑶玉，我本無身安有觸。", "羊生得婦如得風，握手一笑未爲辱。", "先生室中無天遊，珮環何處鳴風甌。", "隨魔未必皆魔女，但與分燈遣歸去。", "胡爲寫真傳世人，更要維摩一轉語。", "丹元茅茨祇三間，太極老人時往還。", "檢點凡心早除拂，方平神鞭常使物。"]}