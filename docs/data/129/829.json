{"author": "蘇軾", "period": "宋", "type": "诗", "title": "端硯詩", "paragraphs": ["披雲離北巌，度嶺入中夏。", "重藉剪楚茅，方函斲英檟。", "騷壇意莫逆，匠石語□奓。", "匪堊勞運斤，如带防毀銙。", "礪□□□□，觀隅整同厦。", "津津剖馬肝，索索模羊觟。", "氣逼松滋豪，烟聯雪濤姹。", "登堂却蹣跚，飲水何𧮳閜。", "守墨面宜黔，含貞口終啞。", "靜惟有壽焉，玷尚可磨也。", "魯史記獲麟，晉帖題裹鮓。", "供給到唐文，護持等商斝。", "眉形空愛纖，風字仍嫌哆。", "載觀七八評，咸本六一寫。", "退然敢摩肩，信矣俱出跨。", "始知尹公他，不媚王孫賈。", "銘詩與器傳，篆刻當碑打。", "嚴韵拾孑遺，微才任聊且。"]}