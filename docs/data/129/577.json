{"author": "蘇軾", "period": "宋", "type": "诗", "title": "崔文學甲携文見過蕭然有出塵之姿問之則孫介夫之甥也故復用前韵賦一篇示志舉", "paragraphs": ["象服盛簪珥，豈是邢夫人。", "敝衣破冠履，可憐范叔貧。", "君看崔員外，晚就觀國賓。", "當年頗赫赫，翁嫗爭爲姻。", "蹭蹬阻風水，橫斜挂邊垠。", "青衫映白髮，今似梅子真。", "道存百無害，甘守吳市闉。", "自言總角歲，慈母爲擇鄰。", "邦人驚似舅，矯矯惡不仁。", "詩文非他師，家法乃富春。", "豈非空同秀，爲國産雋民。", "挺然齊魯生，近出姬姜親。", "爲文不在多，一頌了伯倫。", "清詩要鍛煉，乃得鉛中銀。", "自我遷嶺外，七見槐火新。", "著書已絕筆，一默含千諄。", "蕢桴和葦籥，天節非人均。", "時時自娛嬉，豈爲俗子陳。"]}