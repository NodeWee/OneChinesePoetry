{"author": "蘇軾", "period": "宋", "type": "诗", "title": "次韵王定國書丹元子寧極齋", "paragraphs": ["仙人與吾輩，寓迹同一塵。", "何曾五漿饋，但有爭席人。", "寧極無常居，此齋自隨身。", "人那識郗鑑，天不留封倫。", "誤落世網中，俗物愁我神。", "先生忽扣戶，夜呼祁孔賓。", "便欲隨子去，著書未絕麟。", "願掛神虎冠，往卜飲馬鄰。", "王郎濯紈綺，意與陋巷親。", "南游苦不早，倘及蓴鱸新。"]}