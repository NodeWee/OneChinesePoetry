{"author": "蘇軾", "period": "宋", "type": "诗", "title": "在彭城日與定國爲九日黄樓之會今復以是日相遇於宋凡十五年憂樂出處有不可勝言者而定國學道有得百念灰冷而顔益壯顧予衰病心形俱悴感之作詩", "paragraphs": ["菊盞萸囊自古傳，長房寧復是臞仙。", "應從漢武橫汾日，數到劉公戲馬年。", "對玉山人今老矣，見恒河性故依然。", "王郎九日詩千首，今賦黄樓第二篇。"]}