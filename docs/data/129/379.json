{"author": "蘇軾", "period": "宋", "type": "诗", "title": "行瓊儋間肩輿坐睡夢中得句云千山動鱗甲萬谷酣笙鐘覺而遇清風急雨戲作此數句", "paragraphs": ["四州環一島，百洞蟠其中。", "我行西北隅，如度月半弓。", "登高望中原，但見積水空。", "此生當安歸，四顧真途窮。", "眇觀大瀛海，坐詠談天翁。", "茫茫太倉中，一米誰雌雄。", "幽懷忽破散，詠嘯來天風。", "千山動鱗甲，萬谷酣笙鐘。", "安知非羣仙，鈞天宴未終。", "喜我歸有期，舉酒屬青童。", "急雨豈無意，催詩走羣龍。", "夢雲忽變色，笑電亦改容。", "應怪東坡老，顔衰語徒工。", "久矣此妙聲，不聞蓬萊宮。"]}