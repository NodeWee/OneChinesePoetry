{"author": "蘇軾", "period": "宋", "type": "诗", "title": "子由生日", "paragraphs": ["上天不難知，好惡與我一。", "方其未定間，人力破陰騭。", "小忍待其定，報應真可必。", "季氏生而仁，觀過見其實。", "端如柳下惠，焉往不三黜。", "天有時而定，壽考未易畢。", "兒孫七男子，次第皆逢吉。", "遥知設羅門，獨掩懸罄室。", "回思十年事，無愧篋中筆。", "但願白髮兄，年年作生日。"]}