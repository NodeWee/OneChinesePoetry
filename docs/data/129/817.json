{"author": "蘇軾", "period": "宋", "type": "诗", "title": "鳴泉思思君子也君子抱道且殆而時弗與民咸思之鳴泉故基堙圮殆盡眉山蘇軾搔首踟躕作鳴泉思以思之", "paragraphs": ["鳴泉鳴泉，經雲而潺湲。", "拔爲毛骨者修竹，蒸爲雲氣者霏烟。", "山夔莫能隠其怪，野翟詎敢藏其奸。", "茅廬肅肅，昔有人焉。", "其高如山，其清如泉。", "其心金與玉，其道砥與弦。", "執德沒世，落月入地。", "英名皎然，陽曦麗天。", "舊隠寂寂，新篁娟娟。", "思彼君子，我心如懸。", "谷鳥在上，巌花炫前。", "鳴泉鳴泉，使我菀結而華顛。"]}