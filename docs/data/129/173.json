{"author": "蘇軾", "period": "宋", "type": "诗", "title": "三月二十日多葉杏盛開", "paragraphs": ["零露泫月蕊，溫風散晴葩。", "春工了不睡，連夜開此花。", "芳心誰剪刻，天質自清華。", "惱客香有無，弄粧影橫斜。", "中山古戰國，殺氣浮高牙。", "叢臺餘袨服，易水雄悲笳。", "自從此花開，玉肌洗塵沙。", "坐令游俠窟，化作溫柔家。", "我老念江海，不飲空咨嗟。", "劉郎歸何日，紅桃爍殘霞。", "明年花開時，舉酒望三巴。"]}