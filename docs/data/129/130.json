{"author": "蘇軾", "period": "宋", "type": "诗", "title": "送范中濟經略侍郎分韵賦詩以元戎十乘以先啟行爲韵軾得先字且贈以魚枕杯四馬箠一", "paragraphs": ["梁李久樂禍，自焚豈非天。", "兩鼠鬬穴中，一勝亦偶然。", "謀初要百慮，善後乃萬全。", "廟堂選世將，范氏真多賢。", "仁風被宿麥，綠浪摇晴川。", "號令聳毛羽，先聲落虛弦。", "我家天一方，去路城西偏。", "投竿困障日，賣劍行歸田。", "贈君荆魚杯，副以蜀馬鞭。", "一醉可以起，毋令祖生先。"]}