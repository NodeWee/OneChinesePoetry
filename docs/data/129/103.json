{"author": "蘇軾", "period": "宋", "type": "诗", "title": "僕所藏仇池石希代之寶也王晉卿以小詩借觀意在於奪僕不敢不借然以此詩先之", "paragraphs": ["海石來珠浦，秀色如蛾綠。", "坡陀尺寸間，宛轉陵巒足。", "連娟二華頂，空洞三茅腹。", "初疑仇池化，又恐瀛洲蹙。", "殷勤嶠南使，饋餉揚州牧。", "得之喜無寐，與汝交不瀆。", "盛以高麗盆，藉以文登玉。", "幽光先五夜，冷氣壓三伏。", "老人生如寄，茅舍久未卜。", "一夫幸可致，千里常相逐。", "風流貴公子，竄謫武當谷。", "見山應已厭，何事奪所欲。", "欲留嗟趙弱，寧許負秦曲。", "傳觀慎勿許，間道歸應速。"]}