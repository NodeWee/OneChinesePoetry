{"author": "黄庭堅", "period": "宋", "type": "诗", "title": "八月十四日夜刀坑口對月奉寄王子難子聞適用", "paragraphs": ["去年對月廬陵郡，醉留歌舞蹋金沙。", "今年今夕千峰下，新磨古鑒動菱花。", "寒藤老木被光景，深山大澤皆龍蛇。", "西風爲我奏萬籟，落葉起舞驚棲鴉。", "遙憐城中二三友，風流慣醉玉釵斜。", "今夕傳杯定何處，應無二十四琵琶。"]}