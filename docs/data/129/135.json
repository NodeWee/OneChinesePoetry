{"author": "蘇軾", "period": "宋", "type": "诗", "title": "王仲至侍郎見惠稚栝種之禮曹北垣下今百餘日矣蔚然有生意喜而作詩", "paragraphs": ["翠栝東南美，近生神岳陰。", "惜哉不可致，霜根絡雲岑。", "仙風振高標，香實隕平林。", "偶隨樗櫟生，不爲樵牧侵。", "忽驚黄茅嶺，稍出青玉針。", "好事雖力取，王城少知音。", "豈無換鵝手，但知覓來禽。", "高懷獨夫子，一見捐橐金。", "得之喜不寐，贈我意殊深。", "公堂開後閣，凡木愧華簪。", "栽培一寸根，寄子百年心。", "常恐樊籠中，摧我鸞鶴襟。", "誰知積雨後，寒芒曉森森。", "恨我迫歸老，不見汝十尋。", "蒼皮護玉骨，旦暮視古今。", "何人風雨夜，卧聽饑龍吟。"]}