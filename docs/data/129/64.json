{"author": "蘇軾", "period": "宋", "type": "诗", "title": "聞林夫當徙靈隠寺寓居戲作靈隠前一首", "paragraphs": ["靈隠前，天竺後，兩澗春淙一靈鷲。", "不知水從何處來，跳波赴壑如奔雷。", "無情有意兩莫測，肯向冷泉亭下相縈回。", "我在錢塘六百日，山中暫來不暖席。", "今君欲作靈隠居，葛布草屨隨僧蔬。", "能與冷泉作主一百日，不用二十四考書中書。"]}