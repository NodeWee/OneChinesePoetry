{"author": "蘇軾", "period": "宋", "type": "诗", "title": "將至廣州用過韵寄邁迨二子", "paragraphs": ["皇天遣出家，臨老乃學道。", "北歸爲兒子，破戒堪一笑。", "披雲見天眼，回首失海潦。", "蠻唱與黎歌，餘音猶杳杳。", "大兒收衆稚，四歲守孤嶠。", "次子病學醫，三折乃粗曉。", "小兒耕且養，得暇爲書繞。", "我亦困詩酒，去道愈茫渺。", "紛紛何時定，所至皆可老。", "莫爲柳儀曹，詩書教氓獠。", "亦莫事登陟，溪山有何好。", "安居與我游，閉戶浄灑掃。"]}