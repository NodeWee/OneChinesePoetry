{"author": "蘇軾", "period": "宋", "type": "诗", "title": "軾欲以石易畫晉卿難之穆父欲兼取二物穎叔欲焚畫碎石乃復次前韵并解二詩之意", "paragraphs": ["春冰無真堅，霜葉失故綠。", "鷃疑鵬萬里，蚿笑夔一足。", "二豪爭攘袂，先生一捧腹。", "明鏡既無臺，浄瓶何用蹙。", "盆山不可隠，畫馬無由牧。", "聊將置庭宇，何必棄溝瀆。", "焚寶真愛寶，碎玉未忘玉。", "久知公子賢，出語耆年伏。", "欲觀轉物妙，故以求馬卜。", "維摩既復捨，天女還相逐。", "授之無盡燈，照此久幽谷。", "定心無一物，法樂勝五欲。", "三峨吾鄉里，萬馬君部曲。", "卧雲行歸休，破賊見神速。"]}