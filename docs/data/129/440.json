{"author": "蘇軾", "period": "宋", "type": "诗", "title": "過於海舶得邁寄書酒作詩遠和之皆粲然可觀子由有書相慶也因用其韵賦一篇并寄諸子姪", "paragraphs": ["我似老牛鞭不動，雨滑泥深四蹄重。", "汝如黄犢走却來，海闊山高百程送。", "庶幾門戶有八慈，不恨居鄰無二仲。", "他年汝曹笏滿牀，中夜起舞踏破甕。", "會當洗眼看騰躍，莫指癡腹笑空洞。", "譽兒雖是兩翁癖，積德已自三世種。", "豈惟萬一許生還，尚恐九十煩珍從。", "六子晨耕簞瓢出，衆婦夜績燈火共。", "春秋古史乃家法，詩筆離騷亦時用。", "但令文字還照世，糞土腐餘安足夢。"]}