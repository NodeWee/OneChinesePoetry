{"author": "蘇軾", "period": "宋", "type": "诗", "title": "丙子重九二首  其二", "paragraphs": ["窮途不擇友，過眼如亂雲。", "餘子誰復數，坐閱兩使君。", "共飲去年堂，俯看秋水紋。", "此水與此人，相追兩沄沄。", "老去各休息，造化嗟長勤。", "佳哉此令節，不惜與子分。", "何以娛我客，游魚在清濆。", "水師三百指，鐵網欲掩羣。", "獲多雖一快，買放尤可欣。", "此樂真不朽，明年我歸耘。"]}