{"author": "黄庭堅", "period": "宋", "type": "诗", "title": "金刀坑迎將家待追漿坑十餘戶山農不至因題其壁", "paragraphs": ["窮鄉阻地險，篁竹嘯夔魖。", "惡少擅三窟，不承吏追呼。", "老翁燕無凶，偃蹇坐里閭。", "後生習聞見，官不禁權輿。", "懷書斥長吏，持杖鏖公徒。", "遂令五百里，化爲豺豕墟。", "古來沈牛羊，檄水臣鰐魚。", "猛虎剝文章，矧而民髮膚。", "哀哉奉其身，曾不如鳥烏。", "破家縣令手，南面天子除。", "要能伐强梁，然後活惸孤。", "屬爲民父母，未教忍先誅。", "山川甚秀拔，人物亦詩書。", "十室有忠信，此鄉何獨無。"]}