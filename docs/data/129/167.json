{"author": "蘇軾", "period": "宋", "type": "诗", "title": "子由生日以檀香觀音像及新合印香銀篆盤爲壽", "paragraphs": ["旃檀婆律海外芬，西山老臍柏所薰。", "香螺脫黶來相羣，能結縹緲風中雲。", "一燈如螢起微焚，何時度盡繆篆紋。", "繚繞無窮合復分，綿綿浮空散氤氳，東坡持是壽卯君。", "君少與我師皇墳，旁資老聃釋迦文。", "共厄中年點蠅蚊，晚遇斯須何足云。", "君方論道承華勛，我亦旗鼓嚴中軍。", "國恩未報敢不勤，但願不爲世所醺。", "爾來白髮不可耘，問君何時返鄉枌，收拾散亡理放紛。", "此心實與香俱焄，聞思大士應已聞。"]}