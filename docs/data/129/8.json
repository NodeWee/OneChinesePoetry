{"author": "黄庭堅", "period": "宋", "type": "诗", "title": "己未過太湖僧寺得宗汝爲書寄山蕷白酒長韵詩寄答", "paragraphs": ["從學晚聞道，謀官無見功。", "早衰觀水鑒，內熱愧鄰邦。", "比鄰有宗侯，治劇乃雍容。", "摩手撫鰥寡，藁碪磔强梁。", "桃李與荆棘，稱物施露霜。", "政經甚縝密，私不蚍蜉通。", "吏舍無請賕，家有侯在堂。", "府符下鹽策，縣官勸和羹。", "作民敏風雨，令先諸邑行。", "我居萬夫上，闒惰世無雙。", "此邑宅巖巖，里中頗秦風。", "翁媼無恙時，出分如峰房。", "一錢氣不直，白梃及父兄。", "簪筆懷三尺，揖我謂我臧。", "向來豪傑吏，治之以牛羊。", "我不忍敵民，教養如兒甥。", "荆雞伏鵠卵，久望羽翼成。", "訟端洶洶來，諭去稍聽從。", "尚餘租庸調，歲歲稽法程。", "按圖索家資，四壁達牖窗。", "揜目鞭扑之，桁楊相推掁。", "身欲免官去，駑馬戀豆糠。", "所以積廩鹽，未使戶得烹。", "八月釃社酒，公私樂年登。", "遣徒與會稽，而悉走荻篁。", "吾惟不足遣，夙駕略我疆。", "邑西軱戾地，是嘗嬰吾鋒。", "齦齕其强宗，彼乃可使令。", "夙夜于遠郊，草露沾帷裳。", "入磴履虎尾，捫蘿觸蠆芒。", "借問夕何宿，煙邊數峰橫。", "松竹不見天，蟠空作秋聲。", "谷鳥與溪瀨，合絃琵琶箏。", "稅駕亂石間，巖寺鳴疏鐘。", "山農頗來服，見其父孫翁。", "苦辭王賦遲，戶戶無積藏。", "民病我亦病，呻吟達五更。", "韵爲誦書語，行歌類楚狂。", "舉鞭問嘉禾，秣馬可及城。", "惜哉憂城旦，不得對榻牀。", "灑筆付飛鳥，北風吹報章。", "書回銀鉤壯，句與麝煤香。", "浮蛆撥官醅，傾壺嫩鵝黄。", "山氣常蓊㔩，此物可屢觴。", "蕷藥割紫藤，開籠喜手封。", "味溫頗宜人，芼以石飴薑。", "舉盃引藥糜，詠詩對寒江。", "寄聲甚勞苦，相思秋月明。", "我邑萬戶鄉，其民資嚚凶。", "欲割以壽公，使之承化光。", "反以來壽我，中有吞舟鯨。", "銅墨俱王命，職思慰孤惸。", "何時賭一擲，燒燭呪明瓊。"]}