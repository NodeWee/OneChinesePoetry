{"author": "蘇軾", "period": "宋", "type": "诗", "title": "徐元用使君與其子端常邀僕與小兒過同游東山浮金堂戲作此詩", "paragraphs": ["昔與徐使君，共賞錢塘春。", "愛此小天竺，時來中聖人。", "松如遷客老，酒似使君醇。", "繫舟藤城下，弄月鐔江濱。", "江月夜夜好，山雲朝朝新。", "使君有令子，真是石麒麟。", "我子乃散材，有如木輪囷。", "二老白接䍦，兩郎烏角巾。", "醉卧松下石，扶歸江上津。", "浮橋半沒水，揭此碧鱗鱗。"]}