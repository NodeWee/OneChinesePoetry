{"author": "蘇軾", "period": "宋", "type": "诗", "title": "與郭生遊寒溪主簿吳亮置酒郭生喜作挽歌酒酣發聲坐爲凄然郭生言吾恨無佳詞因爲略改樂天寒食詩歌之坐客有泣者其詞曰", "paragraphs": ["烏啼鵲噪昏喬木，清明寒食誰家哭。", "風吹曠野紙錢飛，古墓累累春草綠。", "棠梨花映白楊路，盡是死生離別處。", "冥漠重泉哭不聞，蕭蕭暮雨人歸去。"]}