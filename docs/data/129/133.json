{"author": "蘇軾", "period": "宋", "type": "诗", "title": "丹元子示詩飄飄然有謫仙風氣吳傳正繼作復次其韵", "paragraphs": ["飛仙亦偶然，脫命瞬息中。", "惟詩不可擬，如寫天日容。", "夢中哦七言，玉丹已入懷。", "一語遭綽虐，失身墮蓬萊。", "蓬萊至今空，護短不養才。", "上界足官府，謫仙應退休。", "可憐吳與蘇，骯髒雪滿頭。", "雪滿頭，終當却與丹元子，笑指東海乘桴浮。"]}