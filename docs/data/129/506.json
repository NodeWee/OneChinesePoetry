{"author": "蘇軾", "period": "宋", "type": "诗", "title": "余來儋耳得吠狗曰烏觜甚猛而馴隨予遷合浦過澄邁泅而濟路人皆驚戲爲作此詩", "paragraphs": ["烏喙本海獒，幸我爲之主。", "食餘已瓠肥，終不憂鼎俎。", "晝馴識賓客，夜悍爲門戶。", "知我當北還，掉尾喜欲舞。", "跳踉趁童僕，吐舌喘汗雨。", "長橋不肯躡，徑渡清深浦。", "拍浮似鵝鴨，登岸劇虓虎。", "盜肉亦小疵，鞭箠當貰汝。", "再拜謝厚恩，天不遣言語。", "何當寄家書，黄耳定乃祖。"]}