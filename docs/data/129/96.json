{"author": "蘇軾", "period": "宋", "type": "诗", "title": "次韵奉和錢穆父蔣穎叔王仲至詩四首 見和西湖月下聽琴", "paragraphs": ["謖謖松下風，靄靄隴上雲。", "聊將竊比我，不堪持寄君。", "半生寓軒冕，一笑當琴樽。", "良辰飲文字，晤語無由醺。", "我有鳳鳴枝，背作蛇蚹紋。", "月明委靜照，心清得奇聞。", "當呼玉澗手，一洗羯鼓昏。", "請歌南風曲，猶作虞書渾。"]}