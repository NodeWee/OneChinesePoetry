{"author": "蘇軾", "period": "宋", "type": "诗", "title": "惠州近城數小山類蜀道春與進士許毅野步會意處飲之且醉作詩以記適參寥專使欲歸使持此以示西湖之上諸友庶使知予未嘗一日忘湖山也", "paragraphs": ["夕陽飛絮亂平蕪，萬里春前一酒壺。", "鐵化雙魚沉遠素，劍分二嶺隔中區。", "花曾識面香仍好，鳥不知名聲自呼。", "夢想平生消未盡，滿林烟月到西湖。"]}