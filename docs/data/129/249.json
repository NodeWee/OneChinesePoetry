{"author": "蘇軾", "period": "宋", "type": "诗", "title": "再用前韵", "paragraphs": ["樂天雙鬢如霜菅，始知謝遣素與蠻。", "我兄綠髮蔚如故，已了夢幻齊人間。", "蛾眉勸酒聊爾耳，處仲太忍茂弘孱。", "三杯徑醉便歸卧，海上知復幾往還。", "連娟六幺趁蹋踘，杳眇三疊縈陽關。", "酒醒夢斷何所有，落花流水空青山。", "忽驚鐃鼓發半夜，明月不許幽人攀。", "贈行無物惟一語，莫遣瘴霧侵雲鬟。", "羅浮道人一傾蓋，欲繫白日留君顔。", "應知我是香案吏，他年許綴蓬萊班。"]}