{"author": "蘇軾", "period": "宋", "type": "诗", "title": "正月二十四日與兒子過頼仙芝王原秀才僧曇穎行全道士何宗一同遊羅浮道院及棲禪精舍過作詩和其韵寄邁迨一首", "paragraphs": ["斷橋尋勝踐，脫屨欣小揭。", "瘴花已繁紅，官柳猶疏細。", "斜川二三子，悼歎吾年逝。", "淒涼羅浮館，風壁頹雨砌。", "黄冠常苦饑，迎客羞破袂。", "仙山在何許，歸鶴時墮毳。", "崎嶇拾松黄，欲救齒髮弊。", "坐令禪客笑，一夢等千歲。", "棲禪晚置酒，蠻果粲蕉荔。", "齊厨釜無羹，野餉籃有蕙。", "嬉遊趁時節，俯仰了此世。", "猶當洗業障，更作臨水禊。", "寄書陽羨兒，並語長頭弟。", "門戶各努力，先期畢租稅。"]}