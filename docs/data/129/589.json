{"author": "蘇軾", "period": "宋", "type": "诗", "title": "虔州呂倚承事年八十三讀書作詩不已好收古今帖貧甚至食不足", "paragraphs": ["揚雄老無子，馮衍終不遇。", "不識孔方兄，但有靈照女。", "家藏古今帖，墨色照箱筥。", "饑來據空案，一字不堪煮。", "枯腸五千卷，磊落相撐拄。", "吟爲蜩蛩聲，時有島可句。", "爲語里長者，德齒敬已古。", "如翁有幾人，薄少可時助。"]}