{"author": "蘇軾", "period": "宋", "type": "诗", "title": "和陶飲酒二十首  其二○", "paragraphs": ["蓋公偶談道，齊相獨識真。", "頹然不事事，客至先飲醇。", "當時劉項罷，四海瘡痍新。", "三杯洗戰國，一斗消强秦。", "寂寞千載後，陽公嗣前塵。", "醉卧客懷中，言笑徒多勤。", "我時閱舊史，獨與三人親。", "未暇餐脫粟，苦心學平津。", "草書亦何用，醉墨淋衣巾。", "一揮三十幅，持去聽坐人。"]}