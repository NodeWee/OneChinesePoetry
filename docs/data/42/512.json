{"author": "慕容彥逢", "period": "宋", "type": "诗", "title": "蘭溪葉宰以某阻水治山頂僧舍見邀作此詩以謝", "paragraphs": ["月輪一夜離天畢，山川吐雲翳朝日。", "飛廉吼空馳霹靂，雨勢霶𩃱兩溪溢。", "橫流不復相望軼，浪花飛起三千尺。", "我時艤舟酣戰慄，眼看民居半沉溺。", "邑令之賢誰等匹，爲治公居寄家室。", "顧盼奔濤心暇逸，寓居恰倚青山脊。", "吁嗟此驚身未歷，折腰遠來甘恐惕。", "餐霞先生今鎩翼，附郭相君無所食。", "愁霖謝子雖非敵，少宦徐郎良未懌。"]}