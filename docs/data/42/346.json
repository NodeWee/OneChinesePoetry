{"author": "李昭玘", "period": "宋", "type": "诗", "title": "泛泛水中鳬", "paragraphs": ["泛泛水中鳬，上下聲相呼。", "徜徉信波浪，澡濯羞泥汙。", "晴洲漾蘋荇，雨岸眠菰蒲。", "飲啄亦自足，飛遊誰我拘。", "侯門大池籞，富屋夸庖厨。", "何慚久垂翅，未願輕投軀。", "雖非黄鵠舉，幸與白鷺娛。", "逃烹笑窮雁，啄腐嗟饑烏。", "三秋熟粱稻，萬里開江湖。", "寄言澤中子，何用張羅□。"]}