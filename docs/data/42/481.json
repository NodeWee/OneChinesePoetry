{"author": "蘇遲", "period": "宋", "type": "诗", "title": "建炎己酉冬自婺女携家至臨海歲首泛舟憩天柱精舍謁吳君文叟山林感泉石之勝歎城邑之人沈酣勢利不知山中之樂也", "paragraphs": ["列嶂崢嶸植翠屏，寒泉綠浄浸軒楹。", "衣巾清潤玻瓈上，窗牖疏明圖畫成。", "塵世正趨名利域，山居不識鼓鼙聲。", "莫年憂患將何適，暫喜滄浪可濯纓。"]}