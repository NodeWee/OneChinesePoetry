{"author": "蘇軾", "period": "宋", "type": "诗", "title": "生日蒙劉景文以古畫松鶴爲壽且貺佳篇次韵爲謝", "paragraphs": ["問子一室間，寧有千里廓。", "塵心洗長松，遠意發孤鶴。", "生朝得此壽，死籍疑可落。", "微言在參同，妙契藏九籥。", "故人有奇趣，逸想寄幽壑。", "霜枝謝寒暑，雲翮無前却。", "何須構明堂，未羨巢阿閣。", "緬懷別時語，復作數日惡。", "詩腴固堪餐，字瘦還可愕。", "高標忽在眼，清夢了如昨。", "君今噲等伍，志與湛輩各。", "豈待相願言，方爲不朽託。", "子雲老執戟，長孺終主爵。", "吾當追松喬，子亦鄙衛霍。"]}