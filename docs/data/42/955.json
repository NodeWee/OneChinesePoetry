{"author": "洪炎", "period": "宋", "type": "诗", "title": "庚戌歲六月四日至洪城舊廬無復尺椽悵然傷懷用丙午歲遷居詩韵", "paragraphs": ["南州一炬火，我歸無所歸。", "六月下驚湍，一葉正復敧。", "空城何所有，城闕雙闔扉。", "遺氓四五輩，𥈭眙蟲鳥棲。", "潭潭大都府，灰滅餘空基。", "委重者誰子，汝實凡且卑。", "螻蟻輕民命，泥沙捐國貲。", "犬狼肆噬齧，敺逐乃其宜。", "胡爲使羣吠，如惡草蔓滋。", "哀哉三萬室，鍾此百六期。", "故居不可識，將是復疑非。", "階前手種花，自憐託根微。", "露草相對泣，吟風作悲詩。", "人言城門火，魚禍自靡遺。", "我亦無淚哭，且復一解頤。"]}