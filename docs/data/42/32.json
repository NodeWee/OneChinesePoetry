{"author": "蘇軾", "period": "宋", "type": "诗", "title": "到官病倦未嘗會客毛正仲惠茶乃以端午小集石塔戲作一詩爲謝", "paragraphs": ["我生亦何須，一飽萬想滅。", "胡爲設方丈，養此膚寸舌。", "爾來又衰病，過午食輒噎。", "謬爲淮海帥，每愧厨傳缺。", "爨無欲清人，奉使免內熱。", "空煩赤泥印，遠致紫玉玦。", "爲君伐羔豚，歌舞菰黍節。", "禪窗麗午景，蜀井出冰雪。", "坐客皆可人，鼎器手自潔。", "金釵候湯眼，魚蟹亦應訣。", "遂令色香味，一日備三絕。", "報君不虛受，知我非輕啜。"]}