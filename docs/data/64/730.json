{"author": "陸游", "period": "宋", "type": "诗", "title": "夜宿陽山磯將曉大雨北風甚勁俄頃行三百餘里遂抵雁翅浦", "paragraphs": ["五更顛風吹急雨，倒海翻江洗殘暑。", "白浪如山潑入船，家人驚怖篙師舞。", "此行十日苦滯留，我亦蘆樷厭鳴艣。", "書生快意輕性命，十丈蒲帆百夫舉。", "星馳電騖三百里，坡隴聮翩雜平楚。", "船頭風浪聲愈厲，助以長笛撾鼉鼓。", "豈惟澎湃震山嶽，直恐澒洞連后土。", "起看草木盡南靡，水鳥號鳴集洲渚。", "稽首龍公謝風伯，區區未禱煩神許。", "應知老去負壯心，戲遣窮途出豪語。"]}