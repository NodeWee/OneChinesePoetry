{"author": "姜特立", "period": "宋", "type": "诗", "title": "喜雨", "paragraphs": ["昨宵榾榾車聲喧，人情嗷嗷不得眠。", "今朝一雨忽大足，人聲車聲俱寂然。", "吁嗟血汗滴焦土，寸寸灌田亦良苦。", "天工作用瞬息間，百頃平疇如翠羽。", "須知造物心至公，遠近高下皆一同。", "豈唯吾里俱有歲，一凉到骨恩無窮。", "昊天莫道高難測，試聽神龍驅霹靂。", "爾農一飽不自知，爲爾哦詩歌帝力。"]}