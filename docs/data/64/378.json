{"author": "姜特立", "period": "宋", "type": "诗", "title": "晨起信筆", "paragraphs": ["老翁夜不寐，最愛晨起早。", "既欣鄰雞鳴，更喜林烏噪。", "紅日忽上窗，亟呼具衣襖。", "下床一爐火，便覺春浩浩。", "須臾盥洗罷，覺我神氣好。", "鬚眉白如銀，大似商山皓。", "因思履道賢，六十未爲老。", "本朝六君子，二張同一趙。", "陳杜與鄭公，富貴俱壽考。", "嗟我亦何人，八十明年到。", "不敢儗前賢，後來何足道。", "糞丸誇隋珠，但可付一笑。", "耳目幸聰明，時時吟續藁。", "金釵雖零落，盃酒不草草。"]}