{"author": "陸游", "period": "宋", "type": "诗", "title": "壬辰十月十三日自閬中還興元遊三泉龍門十一月二日自興元適成都復攜兒曹往遊賦詩", "paragraphs": ["勝地惜輕别，短笻成後遊。", "門呀一境異，木落四山秋。", "野鴿翔深竇，蟠蛟擅古湫。", "棧危縈峭壁，橋逈跨奔流。", "白雨穿林至，腥風卷地浮。", "真成起衰病，不但洗孤愁。", "登陟知難再，吟哦爲小留。", "回頭即萬里，雪滿戴谿舟。"]}