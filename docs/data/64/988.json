{"author": "陸游", "period": "宋", "type": "诗", "title": "誌公院在劍門東五里院東石壁間有若僧負杖者杖端髣髴有刀尺拂子之狀", "paragraphs": ["江東爭奪纏妖祲，哀哉斯民亂方甚。", "錦幪老人蓋古佛，現身爲作大慈蔭。", "蕭翁八十尚兒癡，旛蓋鍾螺閙中禁。", "當時此老黙笑渠，大法棟梁身獨任。", "杖頭示人三轉語，開口喪身如飲鴆。", "紛紛放弑但可憐，何曾爲汝陳符讖。"]}