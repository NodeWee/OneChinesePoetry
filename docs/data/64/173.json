{"author": "姜特立", "period": "宋", "type": "诗", "title": "施元用醉謁邑大夫胡公公賢者也不以爲浼己翌旦袖刺見之元用以喜雨十詩爲謝仙尉孫公贈詩曰甕邊不識畢吏部筆下方知李翰林釋其嫌一時和者相繼其族兄德茂復有詩箴之元用遂銳然止酒事有曲折情存彼此然百里不失爲通德茂合於義元用勇於决皆是也括蒼姜子爲長篇以合之簡元用兼呈諸公庶幾期於大同泯然無迹矣", "paragraphs": ["肩吾有雲孫，磊砢東州瑞。", "一誦能萬言，落筆忽千字。", "才抽獨繭緒，態湧春雲思。", "喜慕高陽徒，時追習池醉。", "笑被僒囚拘，跌宕每自肆。", "心知令尹賢，詭迹姑爾試。", "誰知趙藺卿，復袖禰衡刺。", "非意忽相得，直到古人地。", "施君激深知，十詩手自贄。", "梅仙亦奇才，睨此一時事。", "新篇發佳話，冰釋兩公意。", "賡載皆文豪，璀璨明璣墜。", "西鄰有伯氏，規切豈亡謂。", "甘言古所戒，矯枉未傷義。", "昔人有火攻，達士胡足累。", "施君真勇者，念酒寧我祟。", "指天誓止飲，忽改開羣視。", "邴原恐廢業，陶侃憂親恚。", "獨醒向清湘，自責當先隧。", "古來有若人，於我適相類。", "勿學劉伯倫，詛婦儕兒戲。", "勿學陶元亮，止酒詩非志。", "自此真止矣，惟當醉經笥。", "湎然啜醇醲，抖擻糟粕棄。", "沉酣日滋久，富貴可立致。", "視彼九醖功，未足易所嗜。", "持將沃宸聰，澄醍有遺味。", "異時理扁舟，却載鴟夷器。"]}