{"author": "陸游", "period": "宋", "type": "诗", "title": "寄酬曾學士學宛陵先生體比得書云所寓廣教僧舍有陸子泉每對之輒奉懷", "paragraphs": ["庭中下乾鵲，門外傳遠書。", "小印紅屈蟠，兩端黄蠟塗。", "開緘展矮紙，滑細疑卵膚。", "首言勞良苦，後問逮妻孥。", "中間勉以仕，語意極勤渠。", "字如老瘠竹，墨淡行疏疏。", "詩如古鼎篆，可愛不可摹。", "快讀醒人意，垢癢逢爬梳。", "細讀味益長，炙轂出膏腴。", "行吟坐臥看，廢食至日晡。", "想見落筆時，萬象聽指呼。", "亦知題詩處，緑井石髮粗。", "公閑計有客，煎茶置風爐。", "倘公無客時，濯纓亦足娛。", "井名本季疵，思人理豈無。", "居然及賤子，愧謝恩意殊。", "幾時得從公，舊學鋤荒蕪。", "古文講聲形，誤字辨魯魚。", "時時酌井泉，露芽奉瓢盂。", "不知公許否，因風報何如。"]}