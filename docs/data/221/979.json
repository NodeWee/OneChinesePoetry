{"author": "晁公遡", "period": "宋", "type": "诗", "title": "湯子才凌雲山用予十四日韻見示且云衛尉頃登清音載酒二亭口占一聯清音見江來載酒送江去悵然感之", "paragraphs": ["衛尉余樂廣，昔嘗侍蓬萊。", "暮年乃去國，持節此徘徊。", "時登清音亭，遥見江西來。", "悽然載酒地，復送江東回。", "崔嵬蒼龍闕，白首所仰懷。", "宅相實在傍，敬起酌公杯。", "公詩不敢忘，永藏十瓊瑰。", "我慚衛叔寶，繼領外行臺。", "每望凌雲山，尚想蓋世才。", "遺聲落巖壑，松風有餘哀。"]}