{"author": "陳長方", "period": "宋", "type": "诗", "title": "聞思大士入定相善財童子致恭揭諦神後衛因爲之贊", "paragraphs": ["幪頭疊足，歛目而禪。", "聞思盡處，當念超然。", "不起於座，遍羣生前。", "如行空月，影落百川。", "提孩念道，訪求知識。", "海山絕處，慈容忽覿。", "一俛仰間，今吾非昔。", "回首百城，山川歷歷。", "大士儼若，非空非有。", "毀讚莫及，孰衛孰守。", "唯此力人，雄風赳赳。", "是亦孔門，禦侮之友。"]}