{"author": "晁公遡", "period": "宋", "type": "诗", "title": "樂敦仁用師伯渾見示句中作禪語禪不可不領話頭次韻爲報", "paragraphs": ["江邊看雲望青霄，誰知隔江以扇招。", "機緣句語無可錄，要如芝嶺居上饒。", "鎔鐵作牛石作燕，鳴亦不聞飛不見。", "凜然獨立紈綺中，大帛之冠衣大練。", "果能出世去九州，絕意著書爲窮愁。", "請來言下辨白黑，試觀海頭并藏頭。"]}