{"author": "晁公遡", "period": "宋", "type": "诗", "title": "外舅衛尉持節於此作盡心堂時與親戚會飲今三十年予復與衛尉內外屬置酒堂上不減當時喜賦一詩", "paragraphs": ["衛尉築此堂，棟宇真傑立。", "幾容五百坐，可飲三千客。", "府中省文書，堂上會親戚。", "金杯浪飜江，銅盤光吐日。", "侍女發清歌，華筵美遥夕。", "當時倏分散，回首遂陳迹。", "豈知吾繼來，復見少長集。", "雖誠慰濶絕，得無感疇昔。", "在者皆其孫，樂極悲且泣。", "歡娛殆不減，左右或太息。", "諒曾事衛尉，始壯今髮白。", "諸郎各勉旃，宗族期烜赫。"]}