{"author": "李石", "period": "宋", "type": "诗", "title": "嚴一飛惠余一唯圖書贊其上甚佳石更名忠恕圖置之座右以爲居官奉母之規再用眩字韻", "paragraphs": ["善水沃沸焦，善藥調瞑眩。", "吾豈斯人徒，屏開慈母面。", "丹青解人意，二字出素練。", "孝哉耘瓜子，傷根豈所願。", "升堂致一唯，出門成兩見。", "遂令李老書，不入韓非傳。", "吾家桃李園，力行未敢倦。", "明知政事拙，稍覺言語賤。", "四科定誰先，袖手氷入硯。", "會請無言師，寬處著方便。"]}