{"author": "李石", "period": "宋", "type": "诗", "title": "次韻唐立夫永川五柳堂堂李齊年所建十年間三易名立夫作令爲復之", "paragraphs": ["我與李侯初不熟，但聞弦歌政聲速。", "永川鷄犬數山外，迄今語言猶可錄。", "向來官舍卜清疎，把酒橫琴僅容足。", "眼前可無起予者，故作斜川著行錄。", "不妨奄有靖節名，此堂岌岌柳英英。", "易名伐樹公則去，名尚可復柳易生。", "唐侯初來理前事，收拾神名還舊地。", "坐令軒冕爭奪心，各有田園蕭散意。", "古人陳迹那復論，丈夫志氣高入雲。", "因知特起豪傑士，不待西伯還明君。"]}