{"author": "陳長方", "period": "宋", "type": "诗", "title": "邊公明盡屏葷茹因成古風約叔度良佐周翰同賦公明學佛而不專意性理故及之", "paragraphs": ["君不見何曾萬錢不下筯，一食淋漓汙刀俎。", "又不見王濟春醪人抱甕，盈缶蒸豚漬人乳。", "百年光景電畫水，口腹何須事如許。", "夫君景德公侯家，鳴鐘列鼎相矜誇。", "奈何烏帽嵌岩底，栽松藝菊餐烟霞。", "年來刪薙到口腹，不待聞韶便忘肉。", "前身知是永禪師，想似當年房相國。", "庖厨漸遠世緣輕，定水泓澄久更明。", "蒲團好究風幡句，率陀未是公歸處。", "一日還家不移步，方信今吾了非故。", "作詩相賀雜苦語，愛人以德吾非據。"]}