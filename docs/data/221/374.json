{"author": "李石", "period": "宋", "type": "诗", "title": "九日同胡子遠携三子以重陽能插菊花無分韻", "paragraphs": ["去年萬里客，仰看秋雲孤。", "今年返南畝，頗復懷西湖。", "今日果何日，淑氣天四隅。", "憑高送遠目，風景未覺殊。", "試問先生菊，何如朝士萸。", "莫作去來想，渺渺同一區。", "久客負隣里，置酒煩招呼。", "起登舍畔山，山色定有無。", "澹烟與晴日，醉眼相模糊。", "我老腰脚頑，健倒須兒扶。"]}