{"author": "李石", "period": "宋", "type": "诗", "title": "西堂前老松狀如偃蓋或云即摩頂松也松産茯苓爲人竊去松今不存因栽數小松補其處書此詩壁上", "paragraphs": ["阿師從何來，最是兩肩苦。", "一頭載梵書，一頭荷慈母。", "至今江上松，東西隨仰俯。", "此松豈有情，摩頂記佛語。", "松根白衣僊，日夜瑞光吐。", "翩然紫霄上，蟄龍起雷雨。", "我來悟前緣，父老指環堵。", "風花即几席，經草隨步武。", "重栽渺生意，合抱階尺土。", "他年十八公，此地記初祖。"]}