{"author": "晁公遡", "period": "宋", "type": "诗", "title": "王伯厚和予牆字韻因用其韻記五月八日同飲池上之作", "paragraphs": ["蜀人工詞賦，作者司馬揚。", "其聲中律呂，今有房中章。", "顧嘗評筆力，蓋可補詩亡。", "追思每歎息，浩歌徒慨慷。", "雖無銅水池，想見金芝芳。", "屬此樂大予，徧之署清商。", "是邦故俎豆，夫豈數樂浪。", "能唱襄陽曲，不減大隄倡。", "助我飲在泮，慙君並遊梁。", "臨波攬芙蓉，翠葉以爲觴。", "酌酒滿貯之，如挹白露光。", "放杯且勿遽，更當謀樂方。", "左右嗟未省，旁觀猶堵牆。"]}