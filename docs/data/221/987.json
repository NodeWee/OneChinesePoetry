{"author": "晁公遡", "period": "宋", "type": "诗", "title": "師永錫少出通義其歸携伯渾詩來因用其韻伯渾頃嘗相送至下巖也", "paragraphs": ["益州古建國，遠自蠶叢來。", "吾敢怪鼈靈，人有化牛哀。", "惟愛老翁井，蘇仙手所開。", "乘軺難少留，門前廄吏催。", "愧子遠相送，同把巖下杯。", "至今夢見之，石壁青崔巍。", "豈伊四座客，能屈一世才。", "去者不可招，至者不可推。"]}