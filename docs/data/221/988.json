{"author": "晁公遡", "period": "宋", "type": "诗", "title": "閻才元因程伯珍來寄近詩一軸不能盡和用師淮父韻奉簡", "paragraphs": ["我思買蜀山，附田小崢嶸。", "家本冰氏子，室無孔方兄。", "爲郡非其樂，强顔聊此行。", "四夷幸兵休，萬邦喜時平。", "所嗟啟利源，開國始於荆。", "當年惟迂叟，乃如魯二生。", "高卧不肯起，彼方事交征。", "共兜自滔天，堯舜實聖明。", "至今天下士，語及涕縱橫。", "今王益神武，覽奏每歎驚。", "皇皇元首詩，主歌臣則賡。", "德音既屢下，美意誰能成。", "追懷符益州，積惡高陵京。", "老農扣頭泣，願聞徭役輕。", "故人佐太府，因君煩寄聲。", "艱難念吾土，慷慨見深情。", "歃血誓仁義，由來蓋同盟。"]}