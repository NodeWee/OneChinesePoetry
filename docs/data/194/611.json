{"author": "趙鼎臣", "period": "宋", "type": "诗", "title": "送唐通叟東南鑄錢通叟嘗攝度支員外郎職事與之同舍累月", "paragraphs": ["簿領丘山堆，胥吏鳬鶩進。", "不須持酒巵，正自得醉困。", "頼逢同舍郎，照眼珠璧潤。", "堂堂質肅公，勁節森萬仞。", "吾猶識諸孫，王謝有孤韵。", "時時議論餘，尚作前輩峻。", "我老無町畦，出口見方寸。", "端須護疵瑕，未可失瑜瑾。", "奈何不少留，舟楫犯蛟蜃。", "山澤寶欲興，虞衡職方振。", "想常開鴻鑪，不復費游刃。", "明年水衡錢，地應無可頓。", "策勳便封侯，朱紫安足論。", "來趨未央朝，故人應許認。", "疾走當避公，銅臭不可近。"]}