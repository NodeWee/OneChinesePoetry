{"author": "趙鼎臣", "period": "宋", "type": "诗", "title": "均文屢約相過近得書輒遷延偶讀予梅花詩次韵以趣北轅之約", "paragraphs": ["江南仲御才英發，身佩瓊琚冠寶月。", "驊騮未肯就韁銜，乍蹋天街頻齧掣。", "忽然醉裏謫三湘，頓覺新詩愈超絕。", "人疑夫子不堪憂，豪氣壯心當少折。", "不知世故轉磨礲，凜凜太阿初不缺。", "歸逢北客笑無言，但道湖南苦秋熱。", "許來過我已三書，欲對清樽話離別。", "可憐楊葉漫飛煙，坐嘆榴花空點血。", "平生一諾季將軍，邂逅相逢應有說。", "頗聞列屋盡蛾眉，自教繞梁歌郢雪。", "君能輒暇暫來無，莫待新聲都按徹。"]}