{"author": "趙鼎臣", "period": "宋", "type": "诗", "title": "余數與同舍唱和而何亨老獨否耿伯順以詩挑之因次其韵", "paragraphs": ["巧匠未嘗夸所能，解衣槃薄初不驚。", "紛紛衆史爭舐筆，我獨以此全其名。", "坎其擊鼓瓦釜鬧，黄鐘大呂元希聲。", "揚雄有口吃不語，長安小兒心欲輕。", "一朝胸中吐白鳳，至今千載猶儀刑。", "頗疑將軍固多許，銜枚十萬藏奇兵。", "可憐吾黨有壯士，疾鬭不暇金鼓鳴。", "寄聲大耿莫倉猝，火急防渠夜斫營。"]}