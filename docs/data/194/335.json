{"author": "謝逸", "period": "宋", "type": "诗", "title": "遊逍遥寺以野寺江天豁山扉花木幽爲韵探得山字", "paragraphs": ["進不驕富貴，立朝如在山。", "退若羞貧賤，林泉作闠闤。", "喧靜本無相，了在一念間。", "人皆諳此理，何事可作難。", "每月一會面，十客九不閒。", "良時况易失，逝者不復還。", "老境不汝貸，毛髮半已斑。", "游從皆勝事，棲息况禪關。", "茲會若不勉，對客恐厚顔。", "諸人胸曠達，高韵不可攀。", "此意固同曉，作詩勉我頑。"]}