{"author": "趙鼎臣", "period": "宋", "type": "诗", "title": "昔我往矣思君子也高陽之從事過瀛之野作河廣詩而匿其名使者唐侯獨見而知之故賦是詩", "paragraphs": ["昔我往矣，作爲此詩。", "凡百君子，諒不我知。", "惟彼碩人，眷眷懷顧。", "彼何人斯，可與晤語。", "召彼故老，周爰咨詢。", "予忖度之，所謂伊人。", "實獲我心，將恐將懼。", "顔如渥丹，畏此譴怒。", "維彼碩人，顧我則笑。", "如切如磋，匪怒伊教。", "自古在昔，哀鳴嗸嗸。", "褎如充耳，莫我肯勞。", "嗟我農夫，出自幽谷。", "如蜩如螗，其何能淑。", "維彼碩人，追琢其章。", "欲報之德，不可弭忘。"]}