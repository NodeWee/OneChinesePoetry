{"author": "徐三畏", "period": "宋", "type": "诗", "title": "登州黄縣盧山延真觀紀異", "paragraphs": ["芝陰舊是神仙宅，駕鶴泠風著前籍。", "青冥倒影不可尋，閒有遺靈表奇跡。", "往時瑞草出西楹，蟠莖引蔓緣屋壁。", "蓊鬰青葱浄點塵，覆被仙容周幄帟。", "通人備考神農經，無說無名終不識。", "傳之於今三十年，目睹耳聆猶歷歷。", "邇來復見古砌下，冰結池面堅鐵石。", "中有鎖細百千狀，貫玉聯珠相倚植。", "鑪形塔影最明察，儼如天匠窮彫刻。", "堵觀魄動駭且疑，試爲求端一推覈。", "有道致祥聞自古，諒由叶氣潜薰炙。", "川珍嶽貢惟恐後，器車丹甑何由惜。", "舜廊淵默正垂衣，鴻塞清夷方偃伯。", "宜哉殊像發重□，□應興龍靡差忒。", "至聖謙沖美不居，瑞合圖書禁牋冊。", "草茅爵躍賦巴□，竊與堯民喧壤擊。"]}