{"author": "謝逸", "period": "宋", "type": "诗", "title": "金谿董秀彥孚聞竹溪六逸之風而悅之作堂面修竹名之曰逸乞余文表章其義予病不能苦思作五言詩以遺之", "paragraphs": ["太白列仙人，名綴雲房籍。", "天上官長嚴，寧爲世間客。", "醉揖巢父輩，相從竹溪逸。", "朝衫不上船，拜舞墮巾幘。", "氣吞高力士，傲睨天地窄。", "董侯慕斯人，作堂榜其壁。", "流俗嗜聲利，如舐刀上蜜。", "慎勿徇流俗，與侯併爲七。"]}