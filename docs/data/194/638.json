{"author": "趙鼎臣", "period": "宋", "type": "诗", "title": "十一月十七日大雪晝夜不止平地盈數尺十九日雪中與時可載酒相率出郊謁子莊因登爽亭臨軒縱飲四望浩然澒洞一色真奇勝也孫志康畏寒不出已而有詩因次其韵", "paragraphs": ["小閣僅堪容一席，西望諸山天咫尺。", "興來踏雪共登臨，徑醉何曾論斗石。", "風前少皞陳堂堂，萬騎銜枚替戾岡。", "傾河倒漢天上落，藍寶荆珍盡捲將。", "海邊屬國寒到骨，簾裏壽陽花滿房。", "恨君閉戶不好奇，三人醉倒君不知。", "須憐暖律易消鑠，行見芳洲生杜若。", "肯捐凍死求一適，聊畏思歸老莊舄。"]}