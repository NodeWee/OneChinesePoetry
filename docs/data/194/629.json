{"author": "趙鼎臣", "period": "宋", "type": "诗", "title": "既和時敏止茶詩矣而允迪所餉猶未及請再次韵求之", "paragraphs": ["鉤繩異曲直，鑿枘殊圓方。", "蛤死不脫殻，錐穎要出囊。", "風蛇互矜憐，蚌鷸相探嘗。", "紛然天壤間，巨細靡不藏。", "孰能使之齊，賢哉我未皇。", "付之將毋同，蠻貊猶故鄉。", "方生天馬駒，頭作千里昂。", "平生剛褊心，立朝慕周昌。", "置之岯山下，所用乃針芒。", "苦憎茶擾人，能妨春夢長。", "季也謂不然，辨理殊堅强。", "我欲兩可之，笙磬同一堂。", "楚人固失矣，齊論亦豈當。", "請歸亡是翁，文字搜枯腸。"]}