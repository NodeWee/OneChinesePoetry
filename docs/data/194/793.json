{"author": "趙鼎臣", "period": "宋", "type": "诗", "title": "頃官會稽與江彥文趙勝非爲僚蓋二十餘年于今矣前日相會于庭中道舊樂勝非許以家釀餉我久而不至嘗請爲後堂之客屢矣輒復未果意者殆余請之未堅也因以詩戲之并約彥文同賦", "paragraphs": ["天上王孫馳譽早，江南官舍結交深。", "舉頭共惜湖山隔，屈指空驚歲月侵。", "青社欲頒從事酒，綈袍尤見故人心。", "絕聞列屋皆傾國，何日纖纖手自斟。"]}