{"author": "趙鼎臣", "period": "宋", "type": "诗", "title": "余少時嘗種竹於所居之南號竹隠今二十年矣而隠之志蓋未遂也孫志康善篆嘗欲得竹隠二字題其上因敘所以爲詩以乞之且呈好事諸君子各乞一詩以爲舊隠光華", "paragraphs": ["先君昔謝事，勇退不待年。", "區中五畝宅，郭外二頃田。", "歸裝無一金，買書費萬錢。", "余時老萊衣，方冠絕可憐。", "賜第殿東廂，棄官天北邊。", "耕耘具甘旨，采掇求蘭荃。", "積竹南牆下，清陰頗蕭然。", "謂此可隠矣，曰余其老焉。", "人事喜齟齬，壯志誠遷延。", "身遭患難餘，仕爲饑凍牽。", "浮舟客江湖，仗劍臨幽燕。", "兒女道路長，歲月鞍馬捐。", "一與故隠別，逮此成華顛。", "傳聞籜龍兒，一一長刺天。", "出處令人悲，太息夜不眠。", "同舍有孫楚，筆勢何翩翩。", "未甘丞相後，不許中郎前。", "何以慰此君，丐子翰墨妍。", "持歸榜吾隠，不翅青玉鎸。", "異時儻過我，物色揚雄廛。", "貧家何所有，滿林玉碧鮮。", "渭川已太廣，淇澳空自賢。", "君看青琅玕，知我非臞仙。"]}