{"author": "謝逸", "period": "宋", "type": "诗", "title": "汪信民頃赴符離約謁告還家爲盛集戲作詩嘲之以助一笑仍率諸友同賦", "paragraphs": ["君如霜鶻精爽老，目睨雲霄長側腦。", "不種河陽滿縣花，手披泮水收芹藻。", "閉門較藝防請謁，門外賓朋跡如掃。", "饑腸得酒吼怒雷，牙頰生烟喉吻燥。", "青燈枕上夢蛾眉，驚魄酷怕寒砧擣。", "縱未休糧仙骨輕，丹田亦合生梨棗。", "歸來清狂尚未減，懷抱向人輒傾倒。", "不作孟公投轄飲，乃欲悲吟效郊島。", "明年東風破柳條，萬里晴江波浩浩。", "此時扁舟挽不留，依舊儒官守枯槁。", "只今有酒不浪飲，迎臘寒梅爲誰好。", "相將風雪不饒人，拂面飛花故相惱。", "期君三日不如盟，定作回波嘲栲栳。"]}