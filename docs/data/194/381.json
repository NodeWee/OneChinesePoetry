{"author": "謝逸", "period": "宋", "type": "诗", "title": "游西塔寺分韵賦詩懷汪信民以淵明停雲詩豈無他人念子實多爲韵探得念字", "paragraphs": ["昨夜山頭月，照我盃瀲灧。", "今朝雲外山，寸碧若新染。", "人境兩清絕，座客只君欠。", "俗子百無用，勝士一可念。", "君如苕溪女，不粧有幽艷。", "又如白墮醪，雖久味愈釅。", "雄文山有雲，高論圭無玷。", "胸懷極坦夷，了不限城塹。", "胡不侍明光，峨冠佩長劍。", "甯甘廣文冷，青燈對鉛槧。", "何當襥被歸，莫待孟光窆。", "放杖先生席，罷趨邦君坫。", "晚行蟬噪山，曉起雞號店。", "到家先過我，信若符節驗。", "門前馬未嘶，屋上烏可占。", "呼兒拂几席，喚婦熨襦襜。", "欲具韓子餐，恐乏魚菜贍。", "但當蒸瓠壺，莫笑盧公儉。", "老氣得酒豪，灰寒尚復焰。", "虛心叩至道，膏肓待君砭。"]}