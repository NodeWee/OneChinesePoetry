{"author": "謝逸", "period": "宋", "type": "诗", "title": "同吳迪吉汪信民遊西塔寺分韵賦詩以荷花日落酣爲韵探得荷花字  其一", "paragraphs": ["曲肱清夢殘，曉鼓喧鳴鼉。", "披衣步庭除，白露傾圓荷。", "俄聞剝啄聲，佳客來相過。", "爲言城市喧，邀我游山阿。", "步入青蓮界，諸峰鬰嵯峨。", "清香郁軟語，竟日同婆娑。", "吾人嗜好僻，與世殊臼窠。", "茲游慎勿廣，恐爲俗客呵。"]}