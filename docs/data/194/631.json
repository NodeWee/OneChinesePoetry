{"author": "趙鼎臣", "period": "宋", "type": "诗", "title": "余以雙雞餉彭子發初不知其皆雌也既而易之其謬如前子發有詩因次其韵", "paragraphs": ["家貧苦厭雞，粱稻費畜養。", "群居頗狼籍，庶類日崇長。", "持以贈東家，料擇增鹵莽。", "經旬默不鳴，先生爲拊掌。", "馬也牝而驪，達士有遺相。", "望之似木雞，何嘗微技癢。", "當令守其雌，不必厲清吭。", "開籠鄭女雙，對舞江妃兩。", "索我於形骸，見爲無乃爽。", "聊復相解頤，風來聞笑響。"]}