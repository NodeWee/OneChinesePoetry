{"author": "謝逸", "period": "宋", "type": "诗", "title": "汪文彬載酒率諸人過予溪堂觀芝草以煌煌靈芝一年三秀爲韵探得煌字", "paragraphs": ["天瑞必應誠，和氣可致祥。", "我如拆襪線，平生無寸長。", "胡爲蓬蓽下，靈芝秀煌煌。", "諸人喜事者，載酒來溪堂。", "環觀三嘆息，作詩助揄揚。", "似聞天道遠，吉凶命靡常。", "在德雖爲瑞，無德恐爲殃。", "願服朋友戒，修德敢怠荒。"]}