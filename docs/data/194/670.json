{"author": "趙鼎臣", "period": "宋", "type": "诗", "title": "伯順以歙硯餉我因用前韵謝之并簡亨老以助致師之請", "paragraphs": ["挾山超海吾豈能，章服裹之麋鹿驚。", "平生忍饑耕破硯，字畫僅能通姓名。", "自傳同舍有和璧，未敢攫取先以聲。", "耿侯聞之顧且笑，棄擲不啻鴻毛輕。", "我窮正坐毛穎誤，戀著翰墨天所刑。", "少不如人今老矣，筆陣欲合陰借兵。", "何郎持重欲困我，堅壁不聞刁斗鳴。", "明朝一陣氣已了，大將旗鼓居吾營。"]}