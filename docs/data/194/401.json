{"author": "謝逸", "period": "宋", "type": "诗", "title": "集西塔寺懷亡友汪信民以言念君子溫其如玉爲韵探得念字", "paragraphs": ["禍福初無門，吉凶本不僭。", "跖壽顔夭折，此理竟誰驗。", "貴不嗇讒邪，富獨饒聚斂。", "施施驕妻妾，百索無一欠。", "貞士抱清真，藜藿常不饜。", "人生鬼揶揄，奄忽就窀窆。", "吾友汪夫子，才力百夫贍。", "獨立流俗中，如山不可塹。", "青衫困冷官，半世守寒儉。", "自從斯人亡，吾生良可厭。", "弦絕伯牙琴，墓挂徐卿劍。", "但餘清溪編，萬丈垂光焰。", "朝來雨新霽，湖波清瀲灧。", "禪堂凈巾屨，僧榻凉枕簟。", "追尋舊遊蹤，歷歷皆可念。", "矢詩寓一哀，苦淚漬鉛槧。"]}