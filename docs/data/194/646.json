{"author": "趙鼎臣", "period": "宋", "type": "诗", "title": "梅花下置酒送潘廷立學正赴官京師因寄博士王堯明監簿劉仲忱", "paragraphs": ["卧龍山下梅花發，舉杯半夜邀明月。", "自從却棹酒船回，一十五年如電掣。", "相逢忽在百花洲，玉骨冰姿愈奇絕。", "粲然顧我低欲笑，斂袵對之那忍折。", "應憐我老遽如許，鬢髮摧禿牙齒缺。", "對花不飲可奈何，急喚潘郎相煖熱。", "潘郎趣召許朝天，昨日見之今日別。", "莫嫌韓愈困虀鹽，會有王良收汗血。", "同僚滿屋多豪傑，倉卒立談難盡說。", "請於主簿覓于思，博士龍頭如玉雪。", "故人儻問我何如，正被梅花惱不徹。"]}