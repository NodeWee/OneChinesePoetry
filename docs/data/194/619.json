{"author": "趙鼎臣", "period": "宋", "type": "诗", "title": "乙未寒食前一日陪姚季一吳和甫登崇德寺閣賦詩以駕言出游以寫我憂爲韵分得我出二字  其二", "paragraphs": ["高閣切浮雲，仰觀勢嵂崒。", "興來偶攀躋，意若凌超忽。", "壯哉洛陽都，宮殿聳突兀。", "城中十萬家，古來豪俠窟。", "樓觀何軒昂，花竹爭炳蔚。", "澹澹煙靄間，俯見孤鳥沒。", "緬懷中令君，節鉞耀衮韍。", "鎮守極膏腴，割剝到肌骨。", "黄金不却老，晚節顧佞佛。", "陂陀何爲者，歲久尚奇崛。", "空令吾黨士，登踐許倉卒。", "躊躇不忍歸，待得星斗出。"]}