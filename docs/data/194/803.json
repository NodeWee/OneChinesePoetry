{"author": "趙鼎臣", "period": "宋", "type": "诗", "title": "辛丑二月二十四日以故事被檄詣貢院榜下訶止觀者五鼓至院前榜未出假寐門臺之上忽憶秦夷行在院中因作小詩戲之預約西池之游秦出當以呈也", "paragraphs": ["不妨骯髒倚朱門，坐睡聊醒宿酒醺。", "顧我尚猶堪禦侮，逢公那敢更論文。", "水添池面今三尺，花減春光已二分。", "頗許韓非同傳否，西城行樂念相聞。"]}