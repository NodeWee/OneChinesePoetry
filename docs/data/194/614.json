{"author": "趙鼎臣", "period": "宋", "type": "诗", "title": "猶子奇從江浙經置陳伯亨之辟八月十日登舟餞之於郊外作是詩以送之", "paragraphs": ["于越本夷蠻，弄兵篁竹中。", "吏士懦不武，未嘗更戰攻。", "私憂顧妻子，聞賊內已訌。", "咄哉林武將，一旦先望風。", "遂令六州民，老稚遭閔凶。", "天子怒赫然，王師出羆熊。", "聊彈一指端，電滅紛已空。", "瘡痍今尚新，噍食若未充。", "如更大病餘，護視須良工。", "平生陳太邱，經濟蟠心胸。", "久持四方節，未食千戶封。", "功名真有時，倉卒果奮庸。", "嗷嗷百萬家，頼此白頭翁。", "汝今從其招，綠水依芙蓉。", "勿以賤自嫌，王事當匪躬。", "江湖日已清，公歸列夔龍。", "行持酒一篘，迎汝國門東。"]}