{"author": "守億", "period": "宋", "type": "诗", "title": "正月五日從德儉大夫遊盧山聖境坐中作以紀一時異事", "paragraphs": ["明庭事業青雲上，蹔屈鳴弦非所望。", "聞有靈蹤在境中，何從揮鞭時一訪。", "石路盤紆入道家，老松偃蹇枝槎枒。", "昔年煮藥盧童子，嘗聞白日乘雲霞。", "紅塵不到神仙窟，殿宇荒凉古突兀。", "海近幽深春未來，寒風吹池水生骨。", "厚冰無文印沈冥，一泓斜卧雲母屏。", "屏底有物色如玉，隠隠結就浮圖形。", "澄澄照眼琉璃瑩，還同倒影落明鏡。", "殆非人巧出天工，聾俗安知凡與聖。", "吾皇德澤被四夷，産此正是興龍時。", "畫圖難展丹青手，聊作昇平瑞應詩。"]}