{"author": "趙鼎臣", "period": "宋", "type": "诗", "title": "方時敏以茶餉李蕭遠因作詩止茶其弟元若允迪聞之謂茶不可止和其詩復以茶二餠寄其兄三子皆余所善也時敏既止茶不當復受允迪之餉而蕭遠巍然亦不得以獨饗也故次其韵以請二子", "paragraphs": ["得士一夔足，我獨交兩方。", "腹有書五車，家無錢一囊。", "人皆不堪憂，慍色渠未嘗。", "大馮河梁上，正作龜頭藏。", "西山挹爽氣，北窗傲羲皇。", "對茗不肯飲，醉倒溫柔鄉。", "泮宮有臞仙，野鶴姿昂昂。", "少年苦書淫，壯歲惟詩昌。", "平生重取與，一介分毫芒。", "受貺獨不辭，大啜意甚長。", "我本田間人，雖老尚木强。", "邊韶請割席，陸羽願升堂。", "破鐺雜薑鹽，煎煮我所當。", "丐子龍鳳骨，澆我藜藿腸。"]}