{"author": "趙鼎臣", "period": "宋", "type": "诗", "title": "是日晚次晉祠日已暮矣有客呼門甚急問之則陽曲尉高履伯祥也不鄙謂余置酒敘別感其志意以詩贈之高嘗客河間河間帥南陽公以一飯禮焉高每語余未始不感激也故見于卒章", "paragraphs": ["匹馬青衫忽叩門，山前燈火已黄昏。", "蒼顔白髮身雖老，白酒黄鷄意尚存。", "醉裏未嘗呵李廣，遠來獨肯送陳蕃。", "要敦薄俗惟君可，感激猶懷一飯恩。"]}