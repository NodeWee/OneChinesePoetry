{"author": "司馬朴", "period": "宋", "type": "诗", "title": "無餘居士齋壁有沈傳師游道山岳麓詩石刻穆仲等和之因亦次韵", "paragraphs": ["湘西勝景豈易論，羣山騰闖萬里奔。", "鶴泉一麓騫鵬噣，松風十里藏祇園。", "當時侍御偶題寫，筆力孰敢爭雄尊。", "東京少年妙詞藻，南陽舊族齊陰樊。", "天心月脅出奇語，使我展讀忘朝昏。", "差差戈劍隠一敵，落落旗鼓嚴千屯。", "無餘居士厲幽志，細研六藝方專門。", "凍骭嬌兒慣腸莧，啼饑瘦婦餘淚痕。", "惟君德義允相愜，每窮道妙角與根。", "他人勸酒驚逐魂，二子頻酌勤空樽。", "醉中詩成渺江海，風外幡影徒飛翻。", "卷藏篋笥已戢戢，風生襟袖何軒軒。", "嗟乎我亦有餘腐，陋哉羊政囚華元。"]}