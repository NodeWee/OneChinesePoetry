{"author": "趙鼎臣", "period": "宋", "type": "诗", "title": "八月二十日晚凉可喜秋思浩然乘興獨遊至崇寧寺謁須上人表以次元聞而造焉既歸而作是詩", "paragraphs": ["秋風日已佳，今我何不樂。", "出門念所之，興至不待約。", "言乘獨往願，偶信登山脚。", "道人心似灰，白首無住著。", "經旬不下堂，爲我躡芒屩。", "茶瓶既徐進，澗水亦屢酌。", "談從青山遠，思與孤雲薄。", "俯觀市上人，擾擾何紛泊。", "向來簿領中，豈復知寥廓。", "兩侯天下士，皎若雲間鶴。", "肯作噲等伍，此意真不惡。", "少年悅紛華，寒士守寂寞。", "譬如冰與炭，志亦言其各。", "請爲東土游，一繼支許作。"]}