{"author": "謝逸", "period": "宋", "type": "诗", "title": "與諸友訪黄宗魯宗魯置酒于思猷亭席上分韵賦思猷亭詩各以姓爲韵予得謝字", "paragraphs": ["我見俗子避百舍，一錢不直灌夫駡。", "靈谷峰前汝水湄，誰信無雙有江夏。", "平生眼底無可人，子猷粗與吾同社。", "故栽修竹共歲寒，不與繁花鬭榮謝。", "疏陰時過少陵樽，斜枝最入蕭郎畫。", "强排風雨作寒聲，巧留雪月延深夜。", "三伏炎蒸自可逃，一榻清凉那肯借。", "願言閉關謝俗子，勿與此曹俱日化。", "但得風味如晉人，縱無此君自瀟洒。"]}