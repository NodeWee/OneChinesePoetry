{"author": "趙鼎臣", "period": "宋", "type": "诗", "title": "子莊獵於近郊志康聞之盛贊如皋之舉且督分鮮之餉再以詩往而子莊不報夫踐霜雪跨陵谷以從禽荒之游樂則樂矣然未必賢伉儷之所喜也不然鮮胡爲而不至哉故余再次來韵以索其情", "paragraphs": ["愛君談兵如趙涉，往與西人鋒刃接。", "尊前或詆次公狂，市上頗疑韓信怯。", "忽然結束變軒昂，駑馬自驅千騎獵。", "狐狸博碩正吾須，鳥雀細微誰女懾。", "風馳白羽欻驚飛，火點紅旗時一曄。", "將叔無狃戒其傷，君足正應防婦躡。", "千金之子不垂堂，坐使顰眉羞美靨。", "徑當去劍釋皮冠，腥血淋漓休使喋。", "賢如孟光不與謀，搏獸於原毋乃輒。", "聞君三日靜思愆，謝過莫如吾計捷。", "熊膰兔首速分張，好客庶幾閭里俠。", "歸家一笑定卿卿，止獵之書猶滿篋。"]}