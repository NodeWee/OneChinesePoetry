{"author": "趙鼎臣", "period": "宋", "type": "诗", "title": "乙未寒食前一日陪姚季一吳和甫登崇德寺閣賦詩以駕言出游以寫我憂爲韵分得我出二字  其一", "paragraphs": ["東風日夜狂，草木困掀簸。", "牆角數枝紅，春事亦到我。", "平生喜追遊，雖老意尚頗。", "况逢兩飛黄，共欲參蹇跛。", "喟余麋鹿姿，章服强包裹。", "出門天宇寬，自視覺磊砢。", "士峻則少通，務達乃多可。", "悠悠何必然，所得蓋么麽。", "不如全其天，曠蕩出韁鎖。", "東皋幸可耕，太息願未果。"]}