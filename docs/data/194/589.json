{"author": "趙鼎臣", "period": "宋", "type": "诗", "title": "宣和四年五月辛亥詔以神宗皇帝所書鼎說十二字藏於延英閣臣鼎臣賦詩以紀其事", "paragraphs": ["孤臣生苦晚，僅及熙寧初。", "雖霑化育恩，不睹衣冠餘。", "嗚呼丕顯哉，謨訓存諸書。", "議論略秦漢，制作追唐虞。", "每聞父老言，太息涕淚濡。", "不意垂老年，觀此河出圖。", "禹鼎淪泗水，異說紛相誣。", "蔽之十二言，一洗諸儒迂。", "天意蓋若曰，世定後聖無。", "要當纘禹功，千載與之俱。", "各力所未遑，翼子其付諸。", "崇寧果圖功，繼志若合符。", "屹然奠九鼎，四海安覆盂。", "此書天所錫，制器實權輿。", "巖巖寶閣尊，萬靈所依於。", "嗟爾九州民，跂行與蹶趨。", "瞻之必稽首，過者當下車。"]}