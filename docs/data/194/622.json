{"author": "趙鼎臣", "period": "宋", "type": "诗", "title": "二十日發都門二十三日次潁昌過故府張幾仲舊居", "paragraphs": ["入門見華屋，愴然傷我神。", "堂堂想平生，英氣猶逼人。", "園花與檻竹，種植手自親。", "愛之不忍觸，欲去輒逡巡。", "緬懷大觀初，幕府參下賓。", "前驅列貔虎，後乘邀徐陳。", "縱獵轅門曉，賦詩瀛臺春。", "何曾有天驕，安若兒女馴。", "至今帳下吏，往往驅朱輪。", "凄凉十年內，梓樹忽輪囷。", "惟餘一書記，白首走埃塵。", "猥忝刺史符，愧彼吏與民。", "公門那敢辱，往戒猶書紳。"]}