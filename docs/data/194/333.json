{"author": "謝逸", "period": "宋", "type": "诗", "title": "吳迪吉載酒永安寺會者十一分韵賦詩以字爲韵予用逸字", "paragraphs": ["延陵多賢孫，傑然者迪吉。", "上書因自訟，賓客禁私覿。", "瞑目數歸期，閉口防罰直。", "謁告呼朋儕，笑談洗憂慼。", "開樽青蓮界，逍遥以永日。", "翩翩客鼎來，草草筵初秩。", "子珍樂易人，開談見胸臆。", "宗魯與人交，坦然無畛域。", "君澤學古談，論議簡而質。", "伯更廊廟具，綠髮居師席。", "澤民泮水英，每試輒中的。", "叔野飽書史，胸中萬卷積。", "文美秉天機，溫如蒼玉璧。", "文康氣雄豪，目睨天宇窄。", "中邦最清修，操履有繩尺。", "樂之似長康，癡絕故無匹。", "坐客皆奇才，椎鈍莫如逸。", "諸人或見賞，頗愛性真率。", "不求身後名，但喜杯中物。", "世故了不知，一醉吾事畢。"]}