{"author": "趙鼎臣", "period": "宋", "type": "诗", "title": "元祐中先人將漕淮南與長樂林旦次中爲僚其子碩儒膚與余游相好也後三十五年復相見於京師道舊涕淚已而復遣其愛子薿見過仍辱贈詩敘疇昔之好次其韵答之", "paragraphs": ["往歲丁年戲綵同，別來幾度茁葭蓬。", "貧無負郭嗟吾拙，老有名駒慰子窮。", "雲斷太行雙拱木，鶴歸華表兩悲翁。", "更憐頭裏千莖雪，縱得春風不解融。"]}