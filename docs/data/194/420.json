{"author": "謝逸", "period": "宋", "type": "诗", "title": "遊逍遥寺詠庭前柏樹以老杜病柏詩偃蹙龍虎姿生當風雲會爲韵得蹙字", "paragraphs": ["歲寒在天知後凋，受命於地稟正獨。", "楂枒枝幹撐青冥，凜然正色不可辱。", "霹靂霽威霜雪避，奴視椅桐友松竹。", "孔明廟邊凍蟻食，御史臺中老烏宿。", "何如結根阿蘭那，葉映高僧胡眼綠。", "楚多楩柟剪伐盡，大國要材梁夏屋。", "何時匠石運斤風，不使龍姿久偃蹙。", "反觀樗櫟老臃腫，永保天年長受福。"]}