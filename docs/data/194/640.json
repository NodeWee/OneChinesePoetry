{"author": "趙鼎臣", "period": "宋", "type": "诗", "title": "重陽前數日夜坐不寐偶思江南塞北舊遊作詩呈志康諸友", "paragraphs": ["昔在江東作重九，斬新凉氣生杯酒。", "右軍有宅山最高，歲歲與客登其首。", "菊花弄蘂天未霜，吳兒琵琶能斷腸。", "半天語笑中夜裏，山下人家驚走藏。", "禹穴探書無所得，笑指燕然疑可勒。", "燕南新築黄金臺，乃復招我何爲哉。", "五年醉倒南樓上，樓上黄花無處放。", "將軍喜氣自生春，盡釋風霜作和暢。", "美人低按小秦箏，坐中勸酒一再行。", "風前孟嘉帽欲落，席上孫郎句已成。", "一生散誕無羈束，到處容容尸斗祿。", "况復今年值衆賢，珠玉在側真可憐。", "重陽更欲登高去，莫遣風流減去年。"]}