{"author": "謝逸", "period": "宋", "type": "诗", "title": "游西塔寺分韵詠雙蓮以太華峰頭玉井蓮爲韵探得華字", "paragraphs": ["元君始雲翔，華姑繼羽化。", "獨留曾與黎，高風配崧華。", "不隨二女嬪，豈羨兩喬嫁。", "尚餘脂澤念，多生緣未謝。", "化爲芬利陀，耦立遠公社。", "翠趺分雙歧，並萼肩相亞。", "挹袖薰風晨，携手凉月夜。", "交枝艷散霞，同氣香飄麝。", "疏影競清妍，幽姿鬭閒暇。", "何時各零落，秋高霜露下。", "洗妝見冰肌，乘雲返姑射。", "此論傳者誰，黄鵠爲予話。"]}