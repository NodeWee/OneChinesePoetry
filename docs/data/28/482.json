{"author": "劉商", "period": "唐", "type": "诗", "title": "泛舒城南溪賦得沙鶴歌奉餞張侍御赴河南元博士赴揚州拜覲僕射", "paragraphs": ["終日閭閻逐羣雞，喜逢野鶴臨清溪。", "綠苔春水水中影，夜月平沙沙上栖。", "驚謂汀洲白蘋發，又疑曲渚前年雪。", "紫頂昂藏肯狎人，一聲嘹亮沖天闕。", "素質翩翩帶落暉，湖南渭陽相背飛。", "東西分散別離促，宇宙蒼茫相見稀。", "皇華地仙如鶴馭，乘駕飄飄留不住。", "延望乘虛入紫霞，陌頭回首空烟樹。", "會使摶風羽翮輕，九霄雲路隨先鳴。"]}