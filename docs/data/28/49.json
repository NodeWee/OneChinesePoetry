{"author": "張籍", "period": "唐", "type": "诗", "title": "橫吹曲辭 關山月", "paragraphs": ["秋月朗朗關山上，山中行人馬蹄響。", "關山秋來雨雪多，行人見月唱邊歌。", "海邊漠漠天氣白，胡兒夜度黃龍磧。", "軍中探騎暮出城，伏兵暗處低旌戟。", "溪水連地霜草平，野駞尋水磧中鳴。", "隴頭風急雁不下，沙場苦戰多流星。", "可憐萬國關山道，年年戰骨多秋草。"]}