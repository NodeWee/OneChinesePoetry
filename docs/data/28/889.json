{"author": "竇參", "period": "唐", "type": "诗", "title": "登潛山觀", "paragraphs": ["山勢欲相抱，一條微徑盤。", "攀蘿歇復行，始得凌仙壇。", "聞道葛夫子，此中鍊還丹。", "丹成五色光，服之生羽翰。", "靈草空自綠，餘霞誰共餐。", "至今步虛處，猶有孤飛鸞。", "幽幽古殿門，下壓浮雲端。", "萬丈水聲落，四時松色寒。", "既入無何鄉，轉嫌人事難。", "終當遠塵俗，高臥從所安。"]}