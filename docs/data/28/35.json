{"author": "李端", "period": "唐", "type": "诗", "title": "橫吹曲辭 折楊柳", "paragraphs": ["東城攀柳葉，柳葉低著草。", "少壯莫輕年，輕年有人老。", "柳發徧川崗，登高堪斷腸。", "雨煙輕漠漠，何樹近君鄉？贈君折楊柳，顏色豈能久。", "上客莫霑巾，佳人正回首。", "新柳送君行，古柳傷君情。", "突兀臨荒渡，婆娑出舊營。", "隋家兩岸盡，陶宅五株平。", "日暮偏愁望，春山有鳥聲。"]}