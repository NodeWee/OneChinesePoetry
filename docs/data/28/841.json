{"author": "崔元翰", "period": "唐", "type": "诗", "title": "雜言奉和聖製至承光院見自生藤感其得地因以成詠應制", "paragraphs": ["新藤正可翫，得地又逢時。", "羅生密葉交綠蔓，欲布清陰垂紫蕤。", "已帶朝光暖，猶含輕露滋。", "遙依千華殿，稍上萬年枝。", "餘芳連桂樹，積潤傍蓮池。", "豈如幽谷無人見，空覆荒榛雜兔絲。", "聖心對此應有感，隱迹如斯誰復知。", "懷賢勞永歎，比物賦新詩。", "聘丘園，訪茅茨。", "爲謝中林士，王道本無私。"]}