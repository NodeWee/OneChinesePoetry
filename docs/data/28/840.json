{"author": "崔元翰", "period": "唐", "type": "诗", "title": "清明節郭侍御偶與李侍御孔校書王秀才遊開化寺臥病不得同遊賦得十韻兼呈馬十八郎丞公", "paragraphs": ["山色入層城，鍾聲臨複岫。", "乘閑息邊事，探異憐春候。", "曲閣下重階，迴廊遙對霤。", "石間花徧落，草上雲時覆。", "鑽火見樵人，飲泉逢野獸。", "道情親法侶，時望登朝右。", "執憲糺姦邪，刊書正訛謬。", "茂才當時選，公子生人秀。", "贈荅繼篇章，歡娛重朋舊。", "垂簾獨衰疾，擊缶酬金奏。"]}