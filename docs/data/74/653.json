{"author": "元稹", "period": "唐", "type": "诗", "title": "八月六日與僧如展前松滋主簿韋戴同游碧澗寺賦得扉字韻寺臨蜀江內有碧澗穿注兩廊又有龍女洞能興雲雨詩中噴字以平聲韻", "paragraphs": ["空闊長江礙鐵圍，高低行樹倚巖扉。", "穿廊玉澗噴紅旭，踴墖金輪拆翠微。", "草引風輕馴虎睡，洞驅雲入毒龍歸。", "他生莫忘靈山別，滿壁人名後會稀。"]}