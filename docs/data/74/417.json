{"author": "元稹", "period": "唐", "type": "诗", "title": "奉和權相公行次臨闕驛逢僕射相公歸朝俄頃分途因以奉贈詩十四韻", "paragraphs": ["帝下赤霄符，搜求造化爐。", "中台歸內座，太一直南都。", "黃霸乘軺入，王尊叱馭趨。", "萬人東道送，六纛北風驅。", "棧閣纔傾蓋，關門已合繻。", "貫魚行邐迤，交馬語踟躕。", "去速熊羆兆，來馳虎豹夫。", "昔憐三易地，今訝兩分途。", "別路環山雪，離章運寸珠。", "鋒鋩斷犀兕，波浪沒蓬壺。", "區宇聲雖動，淮河孽末誅。", "將軍遙策畫，師氏密訏謨。", "漢上壇仍築，褒西陣再圖。", "公方先二虜，何暇進愚儒。"]}