{"author": "元稹", "period": "唐", "type": "诗", "title": "有酒十章 三", "paragraphs": ["有酒有酒兮湛淥波，飲將愉兮氣彌和。", "念萬古之紛羅，我獨慨然而浩歌。", "歌曰：天耶，地耶。", "肇萬物耶，儲胥大庭之君耶。", "恍耶，忽耶。", "有耶，傳而信耶。", "久而謬耶，文字生而羲農作耶。", "仁義別而聖賢出耶，炎始暴耶。", "蚩尤熾耶，軒轅戰耶。", "不得已耶，仁耶。", "聖耶，愍人之毒耶。", "天蕩蕩耶，堯穆穆耶。", "豈其讓耶，歸有德耶。", "舜其貪耶，德能嗣耶。", "豈其讓耶，授有功耶。", "禹功大耶，人戴之耶。", "益不逮耶，啓能德耶。", "家天下耶，榮後嗣耶。", "於後嗣之榮則可耶，於天下之榮其可耶。", "嗚呼遠堯舜之日耶，何棄舜之速耶。", "辛癸虐耶，湯武革耶。", "順天意耶，公天下耶。", "踵夏榮嗣，私其公耶。", "竝建萬國，均其私耶。", "專征遞伐，鬬海內耶。", "秦埽其類，威定之耶。", "二代而隕，守不仁耶。", "漢魏而降，乘其機耶。", "短長理亂，繫其術耶。", "堯耶，舜耶。", "終不可逮耶，將德之者不位。", "位者不逮其德耶，時耶。", "時耶，時其可耶，我可奈何兮一杯又進歌且歌。"]}