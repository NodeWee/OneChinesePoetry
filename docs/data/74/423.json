{"author": "元稹", "period": "唐", "type": "诗", "title": "酬樂天早春閑遊西湖頗多野趣恨不得與微之同賞因思在越官重事殷鏡湖之遊或恐未暇因成十八韻見寄樂天前篇到時適會予亦宴鏡湖南亭因述目前所睹以成酬荅末章亦示暇誠則勢使之然亦欲粗爲恬養之贈耳", "paragraphs": ["雁思欲回賓，風聲乍變新。", "各攜紅粉伎，俱伴紫垣人。", "水面波疑縠，山腰虹似巾。", "柳條黃大帶，茭葑綠文茵。", "雪盡纔通屐，汀寒未有蘋。", "向陽偏曬羽，依岸小游鱗。", "浦嶼崎嶇到，林園次第巡。", "墨池憐嗜學，丹井羨登真。", "雅歎游方盛，聊非意所親。", "白頭辭北闕，滄海是東鄰。", "問俗煩江界，蒐畋想渭津。", "故交音訊少，歸夢往來頻。", "獨喜同門舊，皆爲列郡臣。", "三刀連地軸，一葦礙車輪。", "尚阻青天霧，空瞻白玉塵。", "龍因雕字識，犬爲送書馴。", "勝事無窮境，流年有限身。", "嬾將閑氣力，爭鬬野塘春。"]}