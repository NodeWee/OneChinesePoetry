{"author": "元稹", "period": "唐", "type": "诗", "title": "和樂天贈吳丹", "paragraphs": ["不識吳生面，久知吳生道。", "跡雖染世名，心本奉天老。", "雌一守命門，廻九填血腦。", "委氣榮衛和，咽津顏色好。", "傳聞共甲子，衰隤盡枯[槁]。", "獨有冰雪容，纖華奪鮮縞。", "問人何能爾，吳實曠懷抱。", "弁冕徒挂身，身外非所寶。", "伊予固童昧，希真亦云早。", "石壇玉晨尊，晝夜長自埽。", "密印視丹田，遊神夢三島。", "萬過黃庭經，一食青精稻。", "冥搜方朔桃，結念安期棗。", "綠髮幸未改，丹誠自能保。", "行當擺塵纓，吳門事探討。", "君爲先此詞，終期搴瑤草。"]}