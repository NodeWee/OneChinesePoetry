{"author": "元稹", "period": "唐", "type": "诗", "title": "臺中鞫獄憶開元觀舊事呈損之兼贈周兄四十韻", "paragraphs": ["憶在開元館，食柏練玉顏。", "疎慵日高臥，自謂輕人寰。", "李生隔牆住，隔牆如隔山。", "怪我久不識，先來問驕頑。", "十過乃一往，遂成相往還。", "以我文章卷，文章甚斒斕。", "因言辛庾輩，亦願放羸孱。", "既廻數子顧，展轉相連攀。", "驅令選科目，若在闠與闤。", "學隨塵土墜，漫數公卿關。", "唯恐壞情性，安能懼謗訕。", "還招辛庾李，靜處杯巡環。", "進取果由命，不由趨險艱。", "穿楊二三子，弓矢次第彎。", "推我亦上道，再聯朝士班。", "二月除御史，三月使巴蠻。", "蠻民詀諵訴，齧指明痛癏。", "憐蠻不解語，爲發昏帥姦。", "歸來五六月，旱色天地殷。", "分司別兄弟，各各淚潸潸。", "哀哉劇部職，唯數贓罪鍰。", "死款依稀取，鬬辭方便刪。", "道心常自愧，柔髮難久黫。", "折支望車乘，支痛誰置患。", "奇哉乳臭兒，緋紫䙀被間。", "漸大官漸貴，漸富心漸慳。", "鬧裝轡頭𧤾，靜拭腰帶斑。", "鷂子繡線𩏪，狗兒金油鐶。", "香湯洗騘馬，翠篾籠白鷴。", "月請公王封，冰受天子頒。", "開筵試歌舞，別宅寵妖嫻。", "坐臥摩綿褥，捧擁綟絲鬟。", "旦夕不相離，比翼若飛鸞。", "而我亦何苦，三十身已鰥。", "愁吟心骨顫，寒臥支體𤸷。", "居處雖幽靜，尤悔少愉㦨。", "不如周道士，鶴嶺臨鐘灣。", "繞院松瑟瑟，通畦水潺潺。", "陽坡自尋蕨，邨沼看漚菅。", "窮通兩未遂，營營真老閑。"]}