{"author": "元稹", "period": "唐", "type": "诗", "title": "奉和浙西大夫李德裕述夢四十韻大夫本題言贈於夢中詩賦以寄一二僚友故今所和者亦止述翰苑舊游而已次本韻", "paragraphs": ["聞有池塘什，還因夢寐遭。", "攀禾工類蔡，詠豆敏過曹。", "莊蝶玄言祕，羅禽藻思高。", "戈矛排筆陣，貔虎讓文韜。", "綵繢鸞凰頸，權奇驥騄髦。", "神樞千里應，華衮一言褒。", "李廣留飛箭，王祥得佩刀。", "傳乘司隸馬，繼染翰林毫。", "辨穎□超脫，詞鋒豈足櫜。", "金剛錐透玉，鑌鐵劒吹毛。", "顧我曾陪附，思君正鬱陶。", "近酬新樂錄，仍寄續離騷。", "阿閣偏隨鳳，方壺共跨鼇。", "借騎銀杏葉，橫賜錦垂萄。", "冰井分珍果，金瓶貯御醪。", "獨辭珠有戒，廉取玉非叨。", "麥紙侵紅點，蘭燈燄碧高。", "代予言不易，承聖旨偏勞。", "繞月同棲鵲，驚風比夜獒。", "吏傳開鎖契，神撼引鈴絛。", "渥澤深難報，危心過自操。", "犯顏誠懇懇，騰口懼忉忉。", "佩寵雖緺綬，安貧尚葛袍。", "賓親多謝絕，延薦必英豪。", "分阻杯盤會，閒隨寺觀遨。", "祗園一林杏，仙洞萬株桃。", "澥海滄波減，昆明劫火熬。", "未陪登鶴駕，已訃墮烏號。", "痛淚過江浪，冤聲出海濤。", "尚看恩詔濕，已夢壽宮牢。", "再造承天寶，新持濟巨篙。", "猶憐弊簪履，重委舊旌旄。", "北望心彌苦，西回首屢搔。", "九霄難就日，兩浙僅容舠。", "暮竹寒窗影，衰楊古郡濠。", "魚鰕集橘市，鶴鸛起亭臯。", "朽刃休衝斗，良弓枉在弢。", "早彎摧虎兕，便鑄墾蓬蒿。", "漁艇宜孤棹，樓船稱萬艘。", "量材分用處，終不學滔滔。"]}