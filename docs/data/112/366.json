{"author": "周存", "period": "唐", "type": "诗", "title": "白雲向空盡（原注：《類詩》作焦郁。《全唐詩》五○五作焦郁詩〖1〗）", "paragraphs": ["白雲生（一作「昇」）遠岫，搖曳入晴空。", "乘化隨舒卷，無心任始終。", "欲銷仍白（一作「帶」）日，將斷或（一作「更」）因風。", "勢薄飛難定，天高色易窮。", "影收元氣表，光滅太虛中。", "況（一作「儻」）若從龍去（一作「出」），還施潤（一作「濟」）物功。", "（《文苑英華》一八二《省試》）（明刻本《文苑英華》注引《類詩》，指宋人所編之《唐宋類詩》，其於省試諸詩的歸屬，與《文苑英華》有異。", "就今所可考知之各例看，多以《文苑英華》所署者爲長。", "而《全唐詩》多從《類詩》，似未允。", "）。"]}