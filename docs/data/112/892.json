{"author": "無名氏", "period": "唐", "type": "诗", "title": "子陵山洞（在京山縣南六十里，即嚴子陵隱所也。傍有石室名帝星井，寺曰淨安，嘗有一星，光芒見井中。昔人賦詩云：）", "paragraphs": ["翩翩釣臺翁，弊屣棄利祿。", "煙溪七里瀨，風月一竿竹。", "平生知己誰？故人劉文叔。", "三聘乃肯來，公卿指爲辱。", "高風輕萬乘，敢以足加腹。", "居然動天象，下應太史卜。"]}