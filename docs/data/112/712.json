{"author": "錢弘倧", "period": "唐", "type": "诗", "title": "禹廟", "paragraphs": ["千古功勳孰可倫，東來靈宇壓乾坤。", "塵埃共鏁梁猶在，星斗俱昏劍獨存。", "蟾殿夜寒籠翠幌，麝爐春暖酹瓊樽。", "會稽山水秋風裏，長放松聲入廟門。", "（〖1〗北宋孔延之《會稽掇英總集》卷八收此詩，署「錢倧」，異文較多，錄如次：「功勳」作「英靈」，「東來」作「西來」，「靈宇」作「神宇」，「梁猶在」作「梅梁在」，「俱昏」作「俱分」，「劍獨存」作「劍韣存」，「籠翠幌」作「搖翠幌」，「山水」作「山下」。", "《嘉泰會稽志》卷十二引「塵埃」二句，文字同《會稽掇英總集》。", "）。"]}