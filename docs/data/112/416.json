{"author": "張碧", "period": "唐", "type": "诗", "title": "答張郎中分寄翰林貢餘筆歌", "paragraphs": ["圓金五寸輕錯刀，天人摘落霜兔毛。", "我之宗兄掌文檄，翰林分與神仙毫。", "東風吹柳作金線，狂湧辭波力生健。", "此時捧得江文通，五色光從掌中見。", "江龍角嫩無精彩，盡日揮空射煙靄。", "誰能邀得懷素來，晴明書破琉璃海。", "揚雄得之《甘泉賦》，胸中白鳯無因飛。", "他年擬把補造化，穿江入海剜天涯。", "昨宵夢見歐率更，先來醉我黃金觥。", "手擎瑟瑟三十斗，博歸天上書《黃庭》。", "夢中擺手不相許，悵望空乘碧雲去。", "（《文房四譜》二《筆譜》）。"]}