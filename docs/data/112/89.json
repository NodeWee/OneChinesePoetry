{"author": "白元鑒", "period": "唐", "type": "诗", "title": "藥圃", "paragraphs": ["仙翁曾播植，瓊圃尚敷榮。", "春日祥光滿，秋風瑞實成。", "黃精宜益壽，萱草足忘情。", "候採靈芝服，還應羽翼生。", "（同前。", "）（〖1〗《洞霄圖志》卷四《古跡門·藥圃》條：「藥圃，在來賢巖宜霜亭下，夏侯天師種藥於此。", "芝畦校塢，百藥之植，靡所不有。", "常施藥於廛市，隨緣深淺而與之。", "一日，樵者聞圃內有物大噑，隔籬窺見天師，策鞭乘一獸，似虎非虎，行疾如風，入東山而去。", "今四山產藥草六十餘種，圃跡猶存。", "」）。"]}