{"author": "李白", "period": "唐", "type": "诗", "title": "烏牙寺", "paragraphs": ["夜宿烏牙寺，舉手捫星辰。", "不取高聲語，恐驚天上人。", "（《輿地紀勝》四七《蘄州》引王得臣《塵史》云：「蘄之黃梅有烏牙山，僧舍小詩，曰李太白也，李集中無之。", "」又《侯鯖錄》、《西清詩話》、《苕溪漁隱叢話》、《竹坡詩話》等又作《題峯頂寺》。", "〖詩見《塵史》卷中。", "王琦《李太白詩集注》卷三十收錄有關此詩之資料甚衆，其中引《侯鯖錄》，或云此爲王元之〖即王禹偁〗少登樓詩，《竹坡詩話》則云爲楊大年〖楊億〗幼年時作，《西清詩話》則以爲非極億作。", "王琦亦未能定之。", "諸書引文差異甚大，不具錄。", "〗）。"]}