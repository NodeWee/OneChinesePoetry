{"author": "張巡", "period": "唐", "type": "诗", "title": "鐵筆歌（今按：疑爲後人所作，錄附參考。）", "paragraphs": ["皇天生我兮男子，君王用我兮熊羆。", "力拔山兮勢雄，氣貫日兮虹霓。", "月正明兮磨鎗礪劍，星未落兮擊鼓掀旗。", "擣賊室兮焚寨，臠賊肉兮充饑。", "食馬革兮計盡，殺妻妾兮心悲。", "爲厲鬼兮身被鐵甲，爲明神兮手執金鎚。", "亦莫指我爲張毅，亦莫指我爲張飛。", "我乃唐之張巡，與許遠兮同時。", "在東嶽兮押案，都統使兮陰司。", "事蓬萊兮殿直，任酆都兮獄推。", "景祐真君兮陽間封爵，忠烈大夫兮天上官資。", "漫濡毫而爲翰，俾世人而皆知。", "（《古今圖書集成·職方典》三九九《歸德府部》）（〖1〗康熙《商邱縣志》卷十八收此詩，注：「公降乩所作。", "」）。"]}