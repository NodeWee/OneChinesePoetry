{"author": "杜光庭", "period": "唐", "type": "诗", "title": "題天壇", "paragraphs": ["壁立三千仞，壇高接尾箕。", "頂藏青玉髓，腰隱紫金芝。", "月掛虛皇殿，雲封太乙池。", "洞天人跡少，鶴宿萬年枝。", "（《古今圖書集成·山川典》四六《王屋山部》）（〖1〗《正統道藏》本杜光庭《天壇王屋山聖迹記》收此詩於通真道人名下。", "通真道人生平未詳。", "乾隆《濟源縣志》卷十六作姚合詩。", "）。"]}