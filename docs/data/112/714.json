{"author": "錢弘倧", "period": "唐", "type": "诗", "title": "再遊聖母閣（《輿地紀勝》十《紹興府》詩摘第二聯題《遊天衣寺》）", "paragraphs": ["越地靈蹤多少處，伽藍難上此樓臺。", "有時風掣浪聲到，半夜月排山勢來。", "極目烟嵐迷遠近，百般花木雕塵埃。", "可憐光景吟無盡，知我登臨更幾迴。", "（以上《吳越錢氏傳芳集》）（〖1〗《會稽掇英總集》卷八收此詩，署「錢倧」，題作《再遊應天寺聖母閣》。", "第二句「難上」作「難尚」，第四句「山勢」作「山影」。", "）。"]}