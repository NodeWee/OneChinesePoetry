{"author": "李世民", "period": "唐", "type": "诗", "title": "題龜峯山（在麻城縣）", "paragraphs": ["乾坤造化有神功，勝地安然氣象雄。", "馬蹟印開蒼石上，龜頭橫插白雲中。", "山高每有神仙過，寺號能仁天子封。", "試劍石邊風拂拂，虎跑泉內水溶溶。", "龍吟南嶺崎山雨，虎嘯東林什子風。", "舍利塔中遺釋子，觀音崖上禮慈容。", "天開雲現瑠璃碧，日落霞明瑪瑙紅。", "巖畔芊芊羅漢草，領頭鬱鬱大夫松。", "望龜亭內迎仙客，噴雪崖前活水通。", "萬里黎民皆潤澤，一堂賢聖總虛空。", "遊山宰相書名字，採藥仙人留跡踪。", "任是丹青描不就，恍疑身世九霄宮。", "（《弘治黃州府志》七《藝文》）。"]}