{"author": "孫望", "period": "唐", "type": "诗", "title": "後記", "paragraphs": ["右《全唐詩補逸》二十卷。", "是稿初印於丙子歲（一九三六年），當時收詩止二百七十有奇，暫分七卷，名曰《全唐詩補逸初稿》。", "稱《初稿》者，蓋欲賡揚裒集，期畢功釐定於他日也。", "其明年而蘆溝變起，舉家流徙，奔走萬里，藏書既失，舊業盡廢，甯居之不遑，奚論撰輯。", "荏苒八載，抗戰勝利，始得復返金陵。", "顧政敝民窮，生事維艱，丁彼衰世，徒知騰議於私室，已無心於學問矣。", "及己丑歲（一九四九年）而雄旆南指，落葉東飄，日出曜景，積瘴煙銷，慶堯宇之得蘇，見山河之重締，薄海同歡，余寧獨異？自來南師，將三十年矣，生計豐足，心神怡暢，得黨政之關懷，承師友之相勉，於教學之餘，復得游心翰府，繼事蒐聚，雖四凶逞虐之日，猶未嘗或輟。", "積之既久，漸成卷帙，略加編次，合之舊稿，得詩近八百篇，離爲二十卷，仍其名曰《全唐詩補逸》。", "自維頭白齒脫，精力有竭，而唐詩散佚，遠不止外，倘假我以年，其增輯續補，願待來日，則茲編雖稱《全唐詩補逸》，仍以初稿目之可耳。", "惟昔丙子舊稿，收韋莊《秦婦吟》一首，又曾錄《雲謠集雜曲子》三十首及無名氏詞等爲一卷，今王重民氏《敦惶曲子詞集》及《補全唐詩》既悉數絬刊矣，故從刪。", "又《全唐詩》以日人朝衡及新羅公主金真德等雜於唐詩人之列，茲編則集日人及新羅人之與唐土人士有交往酬唱者，各自成卷，標以「友邦」之目，附於編末，意欲存當時文化交流之跡云爾。", "此則有異於《全唐詩》體制者。", "值茲付印之際，畧記前後過程如此。", "戊午歲（一九七八年）秋，孫望記於南京師範學院。"]}