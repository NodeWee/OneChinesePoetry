{"author": "白元鑒", "period": "唐", "type": "诗", "title": "大滌洞", "paragraphs": ["名山閟靈府，隱士此尋真。", "仙去空遺鼓，雲扃不見人。", "川源世上異，日月洞中春。", "欲出虛無境，應修有待身。", "（見《洞霄詩集》。", "）（〖1〗鄧牧《洞霄圖志》卷二《山水門·大滌山》條：「大滌山，在宮〖指洞霄宮〗北，凡四峯，於九鎖內最爲巨山。", "西洞據其領，石室出其半，天壇冠其顛，皆山中勝處也。", "是山以洞名之。", "舊志謂大可以洗滌塵心，故名大滌。", "……元同先生劍履瘞山下。", "」〖2〗又《洞霄圖志》卷三《洞府門·大滌洞》條：「大滌洞在宮西北半里。", "《茅君傳》云第三十四洞天，名大滌元蓋之天。", "周圍四百里，……相傳元同先生入游，見龍麟異境，花木鮮繁，自華陽而歸〖望按前文有云：與華陽林屋邃道通〗。", "洞門石鼓，廣可尋丈，扣之逄逄有聲。", "」）。"]}