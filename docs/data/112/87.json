{"author": "白元鑒", "period": "唐", "type": "诗", "title": "馴虎巖", "paragraphs": ["外身道不遠，異類自能馴。", "尚有相親獸，應無可棄人。", "溪邊同飲水，林下共棲真。", "寂寂空巖畔，千秋迹已陳。", "（同前。", "）（〖1〗《洞霄圖志》卷四《古跡門·伏虎巖》條：「伏虎巖，在宮山西南峻壁間，若環堵之室。", "南有路，自上而下，復陟厓磴，方至其所。", "藤蘿深密，怪禽晝啼，非有道之士，不可處也。", "昔郭真君伏虎於此。", "按《晉書》云：『葛洪何幼道偕訪之，目擊而已，各無所言，引嘯而退。", "』唐吳天師愛其遺跡，每游忘返，題詩巖上，今歲久昏剝，云：『郭生在童穉，已得方外心。", "絕跡遺世務，棲真入長林。", "元和感異類，猛獸懷德音。", "不憶固無情，斯言微且深。", "』末句蓋引真君與溫嶠問答語。", "」）。"]}