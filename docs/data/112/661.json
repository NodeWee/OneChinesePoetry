{"author": "江爲", "period": "唐", "type": "诗", "title": "觀山水障歌", "paragraphs": ["適來一觀山水障，萬里江山在其上。", "遠近猶如二月春，咫尺分成百般像。", "一巖嵯峨入雲際，七賢鎮在青松裏。", "潭水澄泓不見波，孤帆滉漾張風勢。", "釣魚老翁無伴侶，孑然此地輕寒暑。", "灘頭坐久髩絲垂，手把魚竿不曾舉。", "樹婀娜，山崔嵬，片雲似去又不去，雙鶴如飛又不飛。", "良工巧匠多分布，筆頭寫出江山[路]（頭）。", "垂柳風吹不動條，樵人負重難移步。", "（《全五代詩》三九）（〖1〗見宋孫紹遠《聲畫集》卷四。", "）。"]}