{"author": "陳長官", "period": "唐", "type": "诗", "title": "下獄有作", "paragraphs": ["按則增科不自由，未曾舉筆淚先流。", "高田沙瘦常憂旱，沿海塗鹹少有秋。", "要使繭絲殫地力，願將骨肉伴枷頭。", "一時種了黃連種，萬代令人苦不休。", "（《古今圖書集成·食貨典》一五三《賦役部》）（〖1〗《十國春秋》卷八五：「陳長官，事武肅王爲寧海縣令。", "會王命增州縣賦稅，長官上書極諫，王大怒，逮之獄。", "長官以死爭之，得免。", "寧海故稱劇縣，租稅視諸邑爲獨輕者，皆其力也，至今猶廟祀焉。", "」與其詩相合。", "原收「無世次」卷，今移入本卷。", "）。"]}