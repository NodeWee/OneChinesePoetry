{"author": "徐知證", "period": "唐", "type": "诗", "title": "東林寺天祚二年聯句", "paragraphs": ["古殿巍峩鎮碧峯，晉朝靈應顯神蹤。", "林間野鳥驚朝梵，嶺上孤猿聽曉鐘。", "蝶戀半岩花灼灼，鹿眠深谷草茸茸。", "遊僧駐錫心皆佛，老樹擎煙勢似龍。", "竹蔭禪扃青靄合，嵐蒸幽逕綠苔封。", "老來欲脫塵寰境，閑訪空關不厭重。", "（《永樂大典》六六九七江字韻引《九江府志》，又六六九九引《江州志》）（〖1〗《吉石庵叢書》本《廬山記》收此詩，爲徐知證及其僚屬虔修、孟拱辰等七人聯句之作。", "又此處所錄亦未完。", "另詳《全唐詩續拾》卷四三。", "）。"]}