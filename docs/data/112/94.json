{"author": "白元鑒", "period": "唐", "type": "诗", "title": "新池", "paragraphs": ["何人鑿碧沼，待我照衰容。", "洗藥餘香在，開函古鏡空。", "心閒聞細溜，波靜臥喬松。", "欲問仙源路，無由見落紅。", "（同前。", "）（〖1〗《洞霄圖志》卷五《人物門·唐高道白威儀先生》條：「白元鑒，不詳其字，西川成都府人。", "高祖君敏，武德功臣。", "父洪演，高蹈不襲封，娶申屠氏，生一子，即先生也。", "玄宗幸蜀時，爲威儀道士，住上皇觀。", "志在絶俗，逍遙遐舉，周覽山川，訪前賢高蹈之躅，得餘杭天柱觀，止焉，四十年矣。", "元和十二載八月解化，瘞於天柱山大滌洞東北。", "嘗有《山中十咏》。", "贊曰：有志絕俗，白公威儀。", "自蜀來南，名山棲遲。", "元酒味淡，大音聲希。", "積四十年，無人見知。", "山中遺老，傳誦十詩。", "適興而已，不矜能之。", "」〖《知不足叢書本》〗）。"]}