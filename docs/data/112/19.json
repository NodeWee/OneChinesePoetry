{"author": "鞏豐", "period": "宋", "type": "诗", "title": "翠蛟亭泉出天柱之趾將至洞霄門數折下墜方春盛時如蛟飲澗亭當木石最奇處舊取東坡詩語名以舞翠客謂不若直名翠蛟爲不費答知宮事王君思明欣改之爲賦一首", "paragraphs": ["木石相因依，妙處在得水。", "遇其相合時，澗蹙水多止。", "巍巍天柱峯，雙洞空無底。", "怪石抱川迴，灌木參天起。", "青蛟走玉骨，玄脈貫石髓。", "屈折暫得伸，掀舞如掉尾。", "亭成自何年，不陋亦不侈。", "秋深泉少縮，亭影照清泚。", "忽遇水飛流，亭在銀濤裏。", "愁蛟捲亭去，相距不盈咫。", "一落墜兩谼，力竭勢方已。", "終疑入江湖，赴海日千里。", "昨夜山雨豪，梧竹盡風靡。", "轟雷與石鬭，蛟怒幾欲死。", "吾亭方宴然，清曉見窗几。", "因携一樽來，與客相料理。", "剩擬畫將歸，題詩却留此。"]}