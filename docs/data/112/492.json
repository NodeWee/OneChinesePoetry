{"author": "段成式", "period": "唐", "type": "诗", "title": "與溫庭筠雲藍紙絕句（幷序。詩見《全唐詩》五八四。現補序）", "paragraphs": ["一日辱飛卿九寸小紙，兩行親書，云要采箋十番，錄少詩「稿」（爲）。", "予有雜箋數角，多抽揀與人，既玩之輕明，復用殊麻滑。", "尚愧大庾所得，猶至四百枚，豈及右軍不節，盡付九萬幅。", "因知碧雲棋上，重翻懊惱之辭，紅葉溝中，更擬相思之曲。", "固應桑根作本，藤角爲封，古拙不重蔡侯，新樣偏饒桓氏。", "何啻奔墨馳騁，有貴長簾，下筆縱橫，偏求側理。", "所恨無色如鴨卵，狀如馬肝，稱寫《璇璣》，且題裂帛者。", "予在九江，出意造雲藍紙。", "既乏左伯之法，全無張永之功。", "輙分五十枚，並絕句一首，或得閑中暫當藥餌也。", "（原注：今《飛卿集》中有《播掿詞》○蘇易簡《文房四譜》四《紙譜》。", "〖1〗）（〖1〗據《知不足齋業書》本《文房四譜》校改。", "另「碧雲棋上」，作「碧聯棋上」；「裂帛」，作「裂錦」；「全無張永之功」之「全」字作「今」字。", "）。"]}