{"author": "白元鑒", "period": "唐", "type": "诗", "title": "講堂", "paragraphs": ["高蹤誰可繼，一室四無隣。", "聽法空雲水，成功集鬼神。", "煙霞生戶牖，泉石障埃塵。", "越國今何在？空悲行路人。", "（同前。", "）（〖1〗《洞霄圖志》卷四《古跡門·葉天師講堂》條：「舊志載在山門外，天師役鬼神所建，制度宏巧，絕不類常工。", "開元中，天師講《道德》、《度人》諸經於此，有仙花靈鶴，自天而下。", "吳越高士，輻輳聽法，咸有所焐，願居弟子列者三百餘人。", "惟語以濟恤孤貧，感愧覆載，忠孝君親，重人性命，凈身心，絕奢侈，即爲道之根緒也。", "薦經兵火，遺跡不存，今移宮中爲演教堂。", "」）。"]}