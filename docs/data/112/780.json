{"author": "貫休", "period": "唐", "type": "诗", "title": "送軒轅先生歸羅浮山（初，貫休詩名未振。時南楚才人，競以詩送軒轅先生歸羅浮山，計百餘首矣。後貫休因吟一章，羣公於是息筆。）", "paragraphs": ["玉房花洞接三清，謾指羅浮是去程。", "龍馬便攜笻竹杖，山童常使茯苓精。", "曾教莊子拋卑吏，却喚軒皇作老兄。", "再見先生又何日，只應頻夢紫金城。", "（《鑑誡錄》五《禪月吟》）。"]}