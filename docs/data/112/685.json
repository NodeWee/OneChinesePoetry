{"author": "盧郢", "period": "唐", "type": "诗", "title": "黃鶴樓（《宋詩紀事》亦未收）", "paragraphs": ["黃鶴何年去杳冥，高城千載倚江城。", "碧雲朝捲四山景，流水夜傳三峽聲。", "柳暗西州供騁望，草芳南浦徧離情。", "登臨一晌須回首，看却鄉心萬感生。", "（《古今圖書集成·職方典》一一二五《武昌府部》）（〖1〗見北宋熙寧間刻《鄂州雜詩碑》，參前「賈島」條。", "又見《方輿勝覽》卷二八。", "）。"]}