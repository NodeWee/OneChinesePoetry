{"author": "韓愈", "period": "唐", "type": "诗", "title": "題杜工部墳", "paragraphs": ["何人鑿開混沌殼，二氣由來有清濁。", "孕其清者爲聖賢，鍾其濁者成愚樸。", "英豪雖沒名猶嘉，不肖虛死蓬麻。", "榮華一旦世俗眼，忠孝萬古賢人芽。", "有唐文物盛復全，名書史冊俱才賢。", "中間詩筆誰清新？屈指都無四五人。", "獨有工部稱全美，當日詩人無擬倫。", "筆追清風洗俗耳，心奪造化回陽春。", "天光晴射洞庭秋，寒玉萬頃清光流。", "我常愛慕如饑渴，不見其面生閑愁。", "今春偶客耒陽路，悽慘去尋江上墓。", "召朋特地踏煙霧，路入溪村數百步。", "招手借問騎牛兒，牧兒指我祠堂路。", "入門古屋三四間，草茅緣砌生無數。", "寒竹珊珊搖晚風，野蔓層層纏庭戶。", "升堂再拜心惻然，心欲虔啓不成語。", "一堆空土煙蕪裏，虛使詩人歎悲起。", "怨聲千古寄西風，寒骨一夜沉秋水。", "歸時處處多白酒，生肉如今家家有。", "飲酒食肉今如此，何故常人無飽死？子美歸日稱才賢，聶侯見待誠非喜。", "洎乎聖意再搜求，姦臣以此欺天子。", "捉月走入千丈波，忠諫便沉汩羅底。", "固知天意有所存，三賢所歸同一水。", "過客留詩千百人，佳詞繡句虛相美。", "墳空飫死已傳聞，千古醜聲竟誰洗？明時好古疾惡人，應以我意知終始。", "（蔡夢弼《集注草堂杜工部詩外集酬唱附錄》引）（〖1〗蔡夢弼跋云：「此退之《題杜工部墳》，惟見於劉斧《摭遺小說》，韓昌黎正集無之，似非退之所作。", "然大曆、元和，時之相去猶未爲遠，不歸與本集抵牾若是。", "乃後之好事俗休儒託而爲之，以厚誣退之，決非退之所作也睄矣。", "夢弼今謾錄於此，以備後人觀覽也。", "」）。"]}