{"author": "李郢", "period": "唐", "type": "诗", "title": "贈（據《壯陶閣帖》卷二補。）", "paragraphs": ["建陽門外柳千條，斜插鸞篦小錯刀。", "紫袖握蟬聲欲絕，紅巾撲蝶勢潛高。", "愁眉對照烟江柳，嫩臉初開露井桃。", "閑把金釵惱鸚鵡，亂聲啞嘎落輕毛。", "（以上《秘殿珠林石渠寶笈續編》。", "）（《秘殿珠林石渠寶笈續編》收李郢詩卷，原藏於淳化軒。", "卷末有樂全居士、柯九思、陳繹曾、周仁榮、張翥五人附跋。", "茲錄前三人跋如次。", "）（〖1〗其一：李公嘗出守房陵商州，有善政，以能詩聞諸公間，有文集行於世。", "此詩翰墨豪健，自成一家。", "宣和六年季夏一日，樂全居士書。", "〖原注：張密學諱確，字子固。", "〗〖2〗其二：右唐李郢字楚望書七言詩真跡，後有張樂全跋，曾入紹興內府，合縫小璽具存。", "詩法清麗，筆意飄撇，自有一種風氣。", "僕僅見宣和所收許渾詩稿，精緻亦如之，足以見唐人所尚，流風餘韻，令人興起。", "至治初，以佳本定武《蘭亭》易得之，愛玩不能去手。", "丹丘柯九思識。", "〖3〗其三：唐李楚望端公大中十年七言詩一卷。", "楚望以是歲登進士第，其上主司詩云：「閉戶偶多鄉老譽，讀書精得聖人言。", "」視「一日看盡長安花」，殆有間矣。", "宜其疏於馳競，以藩鎮從事終也。", "此紙鳥絲欄絕精緻，字畫有歐柳意。", "楚望居餘杭，豈出於故家遺俗之所傳者歟？泰定元年十月十三日，吳興陳繹曾書。", "）。"]}