{"author": "李羣玉", "period": "唐", "type": "诗", "title": "滄洲〖1〗", "paragraphs": ["童兒待郭伋，竹馬空遲留。", "路指雲漢津，誰能吟《四愁》。", "銀壺傲海雪，青管羅名謳。", "賤子跡未安，謀身拙如鳩。", "分隨煙霞老，豈有風雲求。", "不逐萬物化，但貽知己羞。", "方窮力命說，戰勝心悠悠。", "不然蹲會稽，鈎下二五牛。", "所期波濤助，燀赫呈吞舟。", "（四部業刊影宋本《李羣玉詩便攜集》卷上）（〖1〗《全唐詩》卷五六八收作《洞庭驛樓雪讌集奉贈前湘州張員外》之後半篇，似誤。", "王安石《唐百家詩選》卷十七亦以此詩自爲一首。", "）。"]}