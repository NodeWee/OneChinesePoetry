{"author": "慈覺", "period": "唐", "type": "诗", "title": "書妙圓塔院張道者屋壁（蜀大東門外有妙圓塔院，僧名行勤，俗姓張氏，人以其精於修行，因謂之道者。）", "paragraphs": ["成都有一張道者，五十年來住村野。", "祇將淡薄作家風，未省承迎相苟且。", "南地禪宗盡偏參，西蜀叢林遊已罷。", "深知大藏是解粘，不把三乘定真假。", "張道者，傍沙溪，居蘭若，草作衣裳茅作舍。", "活計生涯一物無，免被外人來借借。", "寅齋午睡樂咍咍，檀越供須都不謝。", "沿身不直五分銅，一句玄玄豈論價。", "張道者，貌古神清不可畫。", "鶴性雲情本自然，生死無心全不怕。", "縱逢刼火未爲災，暗裏龍蛇應歎訝。", "張道者，不說禪，不答話，蓋爲人心難誘化。", "盡奔名利謾馳驅，個個何曾有般若。", "分明與說速休心，供家卻道也爛也。", "張道者，不聚徒，甚脫灑，不結遠公白蓮社。", "心似秋潭月一輪，何用聲名播天下。", "（《茅亭客話》三）。"]}