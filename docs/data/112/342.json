{"author": "玄覽", "period": "唐", "type": "诗", "title": "題竹", "paragraphs": ["（玄覽，大曆末住荆州陟岵寺，道高有風韻，人不可得而親。", "張璪嘗畫古松於齋壁，符載讚之，衛象詩之，亦一時三絕，覽悉加堊焉。", "問其故，曰：「無事疥吾壁也。", "」僧那即其甥，爲寺之患，發瓦探鷇，壞牆薰鼠，覽未嘗責。", "有弟子義詮，布衣一食，覽亦不稱。", "或怪之，乃題詩於竹曰：）大海從魚躍，長空任鳥飛。", "欲知吾道廓，不與物情違。", "（《酉陽雜俎前集》十二《語資》。", "又《詩話總龜》三十《道僧門》引《古今詩話》。", "又《萬首唐人絕句》補本十，詩中前二句與後二句倒置。", "。）"]}