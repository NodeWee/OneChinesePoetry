{"author": "張毅夫", "period": "唐", "type": "诗", "title": "東林寺", "paragraphs": ["駐斾息東林，清泉洗病心。", "爐峯霄漢近，煙樹荔蘿陰。", "溪浚龍蛇隱，喦高雨露侵。", "猿聲雲壑斷，罄韻竹房深。", "欲問吾師法，衰年力不任。", "（《永樂大典》六六九九江字韻引《江州志》）（〖1〗張毅夫，原列「無世次」作者。", "今檢《舊唐書》卷一六二《張正甫傳》附其事迹，節引如次：毅夫，南陽人。", "正甫之子。", "登進士第，位至戶部侍郎、弘文館學士判院事。", "《唐僕尚丞郎表》卷三謂其任戶部侍郎約在咸通間。", "《舊唐書·宣宗紀》載其大中十一年四月自江西觀察使爲京兆尹，十二年正月出爲鄂岳觀察使。", "）。"]}