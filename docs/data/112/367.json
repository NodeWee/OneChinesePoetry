{"author": "張南史", "period": "唐", "type": "诗", "title": "竹〖1〗", "paragraphs": ["竹價長東南，別種殊草木。", "成林處處雲，抽筍年年玉。", "天風起成韻，池水涵更綠。", "閒臨庾信園，數竿心自足。", "（《古今圖書集成·草木典》一九二《竹部》）（〖1〗《文苑英華》卷三二五、《全唐詩》卷二九六收張南史《竹》詩，爲一字至七字詩。", "此作五言詩，而詩句與一字至七字詩大致相同，可斷定爲後人據原詩改寫而成。", "《佩文斎詠物詩選》卷三三五所收亦同此。", "）。"]}