{"author": "柳公權", "period": "唐", "type": "诗", "title": "砥柱", "paragraphs": ["禹鑿鋒鈚後，巍峨直至今。", "孤峰浮水面，一柱釘波心。", "頂壓三門險，根隨九曲深。", "拄天形突兀，逐浪勢浮沉。", "岸嚮秋濤射，祠斑夜漲侵。", "噴香龍上下，刷羽鳥登臨。", "祇有尖迎日，曾無柱影陰。", "舊碑文字在，遺事可追尋。", "（《古今圖書集成·山川典》三九《底柱山部》（《記纂淵海》卷二十四收此詩「頂壓三門險」以下四句，題作《題砥柱山》。", "「拄天」作「撑天」。", "）。"]}