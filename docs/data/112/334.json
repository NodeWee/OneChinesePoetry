{"author": "嚴武", "period": "唐", "type": "诗", "title": "題龍日寺西龕石壁", "paragraphs": ["聖澤久潤物，皇明常獨幽。", "恩從祥風翱，德與和氣遊。", "報國建香剎，開蠻臨僻州。", "天長面綠水，地迥起朱樓。", "尋異遍衆壑，坐禪逢一丘。", "永懷根本妙，誓以身心修。", "奇色艷草滿，珍名嘉樹稠。", "遠江崩濤喧，復澗微雨休。", "嘹唳猿響谷，參差峯入流。", "碧煙曳篁徑，白日懸沙洲。", "泛海謝安石，吟詩王子猷。", "揚雄愛清靜，山簡多優游。", "性分固有適，蓍龜何足求？神閒孤臺月，目送千里舟。", "攜手逸羣品，浩歌邈悠悠。", "山情慕禽尚，詩格驚曹劉。", "旌能舉滯時，選異拔奇儔。", "鼎食當自致，巖棲難久留。", "嗟余參符守，漢主遠分憂。", "往往行春到，聞鐘散客愁。", "（《蜀中名勝記》二五《保寧府·巴州》）。"]}