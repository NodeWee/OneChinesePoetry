{"author": "盧象", "period": "唐", "type": "诗", "title": "馬跑神泉", "paragraphs": ["將軍稱賀魯，遺廟俯靈淵。", "漦噴蛟龍穴，波跳赤鯉泉。", "路迴芹澗水，村近石林烟。", "野馬含暄氣，農夫出故廛。", "土膏興耒耜，尸祝傍山嶺。", "閱世無銘石，茲遊匪慕天。", "頃來規下宇，必葺慕先賢。", "悅使成能事，掄材出俸錢。", "伉香推幹蠱，班匠擇精專。", "黝堊何其麗，欒櫨本自然。", "松青離石道，雲白介山田。", "適嘆飛翬速，仍憂黃雀穿。", "梨花寒食後，桂藉酒樽前。", "饑麝尋香柏，流鶯助晚絃。", "吳歈催玉斝，趙舞落金鈿。", "上巳無過酒，春衣欲試湔。", "故園思鞏洛，褉飲客汾川。", "寄語西河老，鄉心朝暮懸。", "（《古今圖書集成·職方典》三四一《汾州府部》）。"]}