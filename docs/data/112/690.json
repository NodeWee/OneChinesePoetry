{"author": "謙明", "period": "唐", "type": "诗", "title": "中秋詠月（詠詩後，乘興遂子夜鳴鐘，烈祖聞之，不罪也。召問其所求，唯願鵝生四脚，鼈著兩裙。）", "paragraphs": ["迢迢東海出，漸漸入雲衢。", "此夜一輪滿，清光何處無。", "（《江南餘載》下）（〖1〗《歲時廣記》三十一《中秋》上《得佳聯》引《漫叟詩話》：「南唐金輪寺有僧曰明光者，先一年中秋翫月，得詩一聯云：『團團離海角，漸漸出雲衢。", "』竟思下聯不就。", "次年中秋，再得一聯云：『此夜一輪滿，清光何處無？』遂不勝其喜，徑登寺樓鳴鐘。", "時有善聽聲聞之：『此鐘發聲通暢，若非詩人得句，即是禪僧悟道。", "』驗之果然。", "好事者有詩云：『爲思銀漢中秋月，誤擊金輪半夜鐘。", "』」〖2〗《全唐詩》八五一、《全五代詩》三九均作南唐失名僧《月詩》，前二句作「徐徐東海出，漸漸上天衢」。", "《全五代詩》引《江南野錄》：「李昪受禪之初，忽半夜寺僧撞鐘，一城皆驚，召將斬之，云夜來偶得月詩，乃云云。", "李昪喜而釋之。", "」〖3〗原以明光另列一則。", "今檢《苕溪漁隱叢話前集》卷二十六引《漫叟詩話》作「南唐僧謙明」詩，知明光之名爲南宋時之別傳，而非另有其人，故以明光一則移附於此。", "另《釣磯立談》謂作詩者爲「頭陀范忠嵩」。", "《江鄰幾雜識》作「南唐一詩僧」，當即爲《全唐詩》所本。", "）。"]}