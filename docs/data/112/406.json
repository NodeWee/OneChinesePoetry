{"author": "賈島", "period": "唐", "type": "诗", "title": "黃鶴樓", "paragraphs": ["高檻危簷勢若飛，孤雲野水共依依。", "青山萬古長如舊，黃鶴何年去不歸。", "岸映西山（一作「州」）城半山，烟生南浦樹將微。", "定知羽客無因見，空使含情對落暉。", "（《古今圖書集成·職方典》一一二五《武昌府部》（民國《湖北通志》卷一○一《金石》九錄《鄂州雜詩碑》，分五層，錄謝朓及唐人詩三十九首，其中即賈島此詩及本書後錄之盧郢詩。", "碑署「熙寧二年六月□日額立」，不著書人姓名，清代尚存於黃鶴樓後斗姥閣西壁。", "）。"]}