{"author": "岑義", "period": "唐", "type": "诗", "title": "黃金臺", "paragraphs": ["雕牆峻字無不亡，薊城築宮國乃昌。", "屈身延士禮優異，四方英俊如雲翔。", "郭生馬喻真良策，亟卿拜樂卿爲上客。", "兵行旬日入臨淄，秦楚諸君咸辟易。", "夙心已雪先王耻，七十齊城祇餘二。", "君王先去主帥逃，嘆息後人非繼志。", "巍臺悲慘朔風號，不知騎劫何時招。", "（《古今圖書集成·職方典》二九《順天府部》）。"]}