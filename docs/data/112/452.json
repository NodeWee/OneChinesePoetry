{"author": "張祜", "period": "唐", "type": "诗", "title": "憂旱吟", "paragraphs": ["炎熇肆蒸溽，南薫日飄颺。", "田疇苦焦烈，龜坼無潤壤。", "嘉禾穟爲實，灌注期穰穰。", "午火雲熾，虐焰彌穹蒼。", "桔槹置無用，何計盈倉箱。", "老農力耕耨，捫心熱衷腸。", "公租與私稅，焉得俱無傷？今年已憔悴，斗米百錢償。", "富豪索高價，閉廩幾絕糧。", "引領望甘雨，傾城禱林桑。", "匹夫動天地，奚俟暴巫尫。", "浹旬竟弗驗，神明果茫茫。", "彼蒼豈降割，以重吾民殃。", "（《古今圖書集成·庶徵典》五九《旱災部》）。"]}