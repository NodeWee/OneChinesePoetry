{"author": "崔致遠", "period": "唐", "type": "诗", "title": "題海門蘭若柳", "paragraphs": ["廣陵城畔別蛾眉，豈料相逢在海涯。", "只恐觀音菩薩惜，臨行不敢折纖枝。", "（〖1〗以上三十首詩見《桂苑筆耕集》第二十卷。", "〖2〗按南京圖書館藏有高麗活字印本《桂苑筆耕集》二十卷，前有高麗人洪奭周、徐有榘二序。", "特節錄徐有榘序中有涉崔致遠行事者如次，其文曰：「《桂苑筆耕集》二十卷，新羅孤雲崔公在唐淮南幙府時公私應酬之作，而東還之後，手編表進於朝者也。", "公名致遠，字海夫，孤雲其號也。", "湖南之沃溝〖新羅地名〗人。", "幼穎慧絶倫，年十二，從商舶入中原。", "十八舉進士第。", "久之，調溧水縣尉，任滿而罷。", "時值黃巢之亂，諸道得營都統高駢開府淮南，辟公爲都統巡官，凡表狀文告，皆出公手。", "其《討黃巢檄》，天下傳誦。", "奏除殿中侍御史，賜緋魚袋。", "後四年，充國信使東歸，事憲康王、定康王爲翰林學士、兵部侍郎，出爲武城太守。", "真聖時，契家入江陽郡伽倻山以終焉。", "葬在湖西之鴻山。", "……」）。"]}