{"author": "鞏豐", "period": "宋", "type": "诗", "title": "芋洋嶺背聞雨聲滿山細聽林上槁葉風過之相戛擊而成音後先疏數中節清絕難狀篷籠夜雨未足爲奇", "paragraphs": ["日未出扶桑，雲猶屯海嶽。", "宛是欲雨時，朝陰凜巖壑。", "霜林亂葉多，荏苒乾未落。", "颯颯滿空山，細聽微雨作。", "一葉初自吟，萬葉競相謔。", "就彼最高枝，相摩應宮角。", "燥響欲相憑，風來能領略。", "須臾不聞風，但聽雨索索。", "是雨亦無奇，如雨乃可樂。", "風停葉靜時，雨從何處著。", "霜野物聲乾，終带塵土濁。", "篷音非出虛，瓢音太傷朴。", "得似此聲清，瀟灑過笙鶴。", "天籟者非耶，夔襄不能學。"]}