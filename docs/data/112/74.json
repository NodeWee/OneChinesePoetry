{"author": "贊寧", "period": "唐", "type": "诗", "title": "寄題水月禪院（在洞庭山縹緲峯下，梁大同四年建，山有無礙泉。）", "paragraphs": ["參差峯岫晝雲昏，入望攀蘿濁浪奔。", "震澤湧山來北岸，華陽連洞到東門。", "日生樹掛紅霞脚，風起波搖白石根。", "聞有上方僧住處，橘花林下採蘭蓀。", "（見《宋詩紀事》引《吳都志》。", "）（見《吳郡志》卷三三《郭外詩》，爲同題二首之一。", "《吳郡志》云：「水月禪院，在洞庭山縹緲峰下。", "……天祐四年，刺史曹珪以明月名之。", "皇朝祥符間，詔易今名。", "」贊寧卒於咸平四年〖據《釋氏疑年錄》〗，易名水月爲其身後事，詩題似應作《寄題明月禪院》。", "）。"]}