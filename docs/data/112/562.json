{"author": "李山甫", "period": "唐", "type": "诗", "title": "代張孜幻夢李白歌", "paragraphs": ["天使翰林生我前，相去歿（一作「後」）來二百年。", "英神傑（一作「絕」）氣歸玄天，日月星辰空蹙然。", "我識翰林文，不識翰林面。", "上天知我憶其人，使向人間夢中見。", "瑞光閃爍天關（一作「門」）開，五雲著地長裾來，華山秀作英雄骨，黃河瀉作縱橫才。", "巍峨宛似神仙客，一段風雷扶氣魄。", "低頭語了却擡頭，指點胸前稱李白。", "夢中一面何殷勤，高吟大語喧青雲。", "自言天府偶閑暇，與我握手論高文。", "一論耳目清，再論心骨驚，豁如混沌初鑿破，天地海岳何分明。", "利若劍戟堅，健如虬龍爭，神機聖法說略盡，造化與我新精靈。", "不問塵埃人，不語塵埃事，罇前酒半（一作「半日」）空，歸雲掃筵起。", "自言天上作先生，許向人間爲弟子。", "夢破青霄春，煙霞無去塵。", "若誇郭璞五色筆，江淹却是尋常人（《全唐詩》卷六○七收「華山」二句及末四句，卷八六八收「上天」二句，均誤繫於張孜名下。", "）（《鑑誡錄》九《夢太白》）。"]}