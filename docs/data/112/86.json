{"author": "白元鑒", "period": "唐", "type": "诗", "title": "天壇", "paragraphs": ["天壇高百尺，只在翠微間。", "碧蘚遺蹤古，青松白日閒。", "丹成人已化，雲去鶴應還。", "時有吹簫客，月明來故山。", "（同前。", "）（〖1〗《洞霄圖志》卷四《古跡門·昇天壇》條：「舊志云：在大滌山中峯之上，又名法象壇。", "上應天而圓，下應地而方，中應《易》卦而八角。", "許遠遊真君精研洞典，登其上而仙去，時天降白鹿下迎，故中峯名白鹿山。", "今山頂界松內數丈之地，草木弗植，是其遺址也。", "」）。"]}