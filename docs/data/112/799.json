{"author": "杜仁傑", "period": "唐", "type": "诗", "title": "至真觀（三言詩）（仁傑善導氣烹鍊之術。孟知祥鎮西川時。來蜀留詩至真觀壁間。）", "paragraphs": ["坤所載，乾所幬，象與形，孰朕兆？緯五行，環二曜，流百川，何浩浩。", "四海晏，九河導，峙而山，亦多號。", "神有嶽，山有嶠，粤廟（一作「天」）壇，稽（一作「極」）道妙。", "巉孤崢（一作「撐」），未易到，日出沒，見遺照。", "偃東西，絕海徼，倐光怪，來熠耀。", "大龍燭，細螢爝，不恆出，赴感召。", "笙嘹喨，鶴窈窕，羽人路，屯其要。", "青螺堆，玉簪峭。", "左參井，右丹竈，揭清虛，不二竅。", "昔王人，往昭告，始軒轅，末徽廟。", "接柴望，咸親燎，莽刼灰，起天燒。", "摧棟宇，失朱縹。", "羣鹿逐（一作「豕」），雜蓬藋。", "予何爲，一來弔，必勝廢，乃大造。", "聖之作，賢者紹，矧玄元，語秘奧。", "探愈遠，理益耀，徵是理，萬有耗。", "文雖徑（一作「怪」），實非剽，庶今來，永爲詔。", "（《全蜀藝文志》二三、《十國春秋》五七）（〖1〗《正統道藏》本杜光庭《天壇王屋山聖迹記》末附錄此詩，署「齊人杜仁傑撰」，末署「至元二十六年五月□日」。", "至元爲元代年號。", "臺灣學者編《元人傳記資料索引》有杜仁傑小傳云：「杜仁傑，字仲梁，號止軒，原名之元，字善夫，濟南長清人。", "金末隱內鄉山中。", "至元中屢徵不起。", "」爲綜合多種資料編成。", "姓名、籍貫、時代皆相符，是詩應即此人所作。", "《十國春秋》卷五七云其爲孟知祥時人，不詳所據。", "宋前典籍中無此記載。", "作五代人恐誤。", "詩姑仍存，俟續考定。", "）。"]}