{"author": "李适", "period": "唐", "type": "诗", "title": "貞元六年春三月庚子百寮宴於曲江亭上賦詩以賜之", "paragraphs": ["歲閏節華晚，衆芳繁暮春。", "霽日天地晴，元巳風景新。", "禊飲傳舊俗，古今歡此辰。", "至樂在同和，絲竹奚所陳。", "薰琴是賞心，姑射可凝神。", "何必尚躭緬，浮觴曲水濱？（《太平御覽》五九二《文部·御製》引《唐書》。", "）（今按：兩《唐書》本紀均不載，《全唐詩》另有一首不同。", "）。"]}