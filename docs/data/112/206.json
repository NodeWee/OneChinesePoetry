{"author": "陳子昂", "period": "唐", "type": "诗", "title": "座右銘（《陳伯玉集》未收）", "paragraphs": ["事父盡孝敬，事君端忠貞。", "兄弟敦和睦，朋友篤信誠。", "從官重公慎，立身貴廉明。", "待士慕謙讓，蒞民尚寬平。", "理訟惟正直，察獄必審情。", "謗議不足怨，寵辱詎須驚？處[滿]（蒲）常憚溢，居高本慮傾。", "詩、禮固可學，鄭、衛不足聽。", "幸能修實操，何俟鈞虛聲？白珪玷可滅，黃金諾不輕。", "秦穆飲盗馬，楚客報絕纓。", "言行既無擇，存歿自揚名。", "（《文苑英華》七九○《銘》）。"]}