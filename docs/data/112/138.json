{"author": "崔致遠", "period": "唐", "type": "诗", "title": "七言記德詩三十首謹獻司徒相公 陳情", "paragraphs": ["俗眼難窺冰雪姿，終朝共詠小山詞。", "此身依托同鷄犬，他日昇天莫棄遺。", "（按以上三十首詩見《桂苑筆耕集》第十七卷，前有《獻詩啓》，畧謂：「如某者，跡自外方，藝唯下品。", "雖儒宮慕善，每嘗窺顏冉之牆，而筆陣爭雄，未得摩曹劉之壘。", "但以幸遊樂國，獲覩仁風，久貯懇誠，冀伸歌詠，輒獻紀德絕句詩三十首，謹封如別。", "」）。"]}