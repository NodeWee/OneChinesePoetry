{"author": "劉隱辭", "period": "唐", "type": "诗", "title": "詠白鹽山（許太尉宗憲鎮寧江日，辟劉隱辭爲節度掌書記。宗憲武人，多爲恣橫，隱辭諫不聽。遂詠《白鹽山》、《灧澦堆》詩刺之云云。宗憲聞而發怒，將殺之。已而舍之，遂遁去。）", "paragraphs": ["占斷瞿塘一峽煙，危峯迥出衆峯前。", "都緣頑梗揎浮世，遮莫崢嶸倚半天。", "有樹只知引（一作栖）鳥雀，無雲不易駐神仙。", "假饒突兀高千丈，爭及平平數畝田。"]}