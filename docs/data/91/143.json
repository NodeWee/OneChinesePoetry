{"author": "文同", "period": "宋", "type": "诗", "title": "一字至十字成章二首 詠竹", "paragraphs": ["竹，竹。", "森寒，潔綠。", "湘江濱，渭水曲。", "帷幔翠錦，戈矛蒼玉。", "心虛異衆草，節勁逾凡木。", "化龍杖入仙陂，呼鳳律鳴神谷。", "月娥巾帔靜苒苒，風神笙竽清蔌蔌。", "林間飲酒碎影摇樽，石上圍棋輕陰覆局。", "屈大夫逐去徒悅椒蘭，陶先生歸來但尋松菊。", "若論檀欒之操無敵於君，欲圖瀟灑之姿莫賢於僕。"]}