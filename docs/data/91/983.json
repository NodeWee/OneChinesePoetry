{"author": "劉敞", "period": "宋", "type": "诗", "title": "屈原嘏辭", "paragraphs": ["維時仲夏，吉日維午。", "神歆既祠，錫辭以嘏。", "曰：朕之初生，皇揆予度。", "嘉朕以名，終身是守。", "抑豈不淑，不幸逢遇。", "離愍被憂，天不可訴。", "宗國爲墟，寧敢自賊。", "惟朕忍生，豈不永年。", "悁悁荆人，是拯是憐。", "赴水蹈波，歳不廢旃。", "既招朕魂，巫祝昔先。", "豈朕是私，将德是傳。", "淪胥及溺，初亦不悛。", "其後風靡，民益輕死。", "匪朕之心，是豈爲義。", "婦弔其夫，母傷其子。", "人訊其端，指予以詈。", "予亦念之，其本有自。", "昔朕婞直，不爲衆下。", "世予尚之，謂予好怒。", "昔朕不容，自投于江。", "世予尚之，謂予棄躬。", "既習而鬥，既遠益謬。", "被朕僞名，汙朕以咎。", "朕生不時，亂世是遘。", "民之秉彝，嘉是直道。", "從仁于井，朕亦不取。", "汝禁其俗，幸懷朕忠。", "好競以誣，一何不聰。", "我實鬼神，民焉是主。", "其祀其禱，予之所厚。", "予懼天明，焉事戲豫。", "予憫横流，焉事競渡。", "予懷堯舜，焉事狎侮。", "汝惟賢人，曾不予怒。", "徇俗雷同，譏予以好。", "履常徇直，切諫盡節。", "人神所扶，未必皆福。", "去邪即正，何以有罸。", "曾非予懷，可禁其僞。", "毋使佞臣，指予爲戒。", "錫爾多福，畀爾龐眉。", "使爾忠言，于君畢宜。"]}