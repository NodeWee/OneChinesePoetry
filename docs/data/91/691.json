{"author": "曾鞏", "period": "宋", "type": "诗", "title": "延慶寺會景純正仲希道介夫明叟納凉同觀建鄴宮中畫像翰林墨迹延慶寺者劉裕故宅中有壽丘山", "paragraphs": ["禪方壽丘山，平昔宋公宅。", "好風吹雨來，暑氣一蕩滌。", "我與二三友，歡言同几席。", "神清軼埃𡏖，趣合盡肝膈。", "嶺竹翠尚新，水花紅可摘。", "以此侑樽酒，隤然岸巾幘。", "建鄴舊丹青，金鑾餘翰墨。", "綽約桃李顔，超遥龍虎迹。", "緬矣霸王業，信哉文章伯。", "感古已躊躇，慕奇復嘆息。", "泊無勢利心，自覺衿慮適。", "起坐相扳牽，遲留日將夕。"]}