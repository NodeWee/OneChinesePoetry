{"author": "曾鞏", "period": "宋", "type": "诗", "title": "將之浙江延祖子山師柔會別飲散獨宿空亭遂書懷別", "paragraphs": ["蜀客向何處，欲觀浙江潮。", "艤舟吳門柵，况會故人招。", "置酒吳亭上，無人吹紫簫。", "浩觀萬物變，颯爾生凉飆。", "遂恐時節晚，芳蘭從此凋。", "功名竟安在，富貴空寥寥。", "鴻鵠舉千里，鸞鳳翔九霄。", "胡爲蓬蒿下，日夜悲鷦鷯。", "車馬夕已還，行人亦飄颻。", "浩然滄海志，寂寞守空宵。"]}