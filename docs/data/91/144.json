{"author": "文同", "period": "宋", "type": "诗", "title": "一字至十字成章二首 詠石", "paragraphs": ["石，石。", "陰黑，陽白。", "岸肧胎，山骨骼。", "天地鎔鑄，鬼神刻畫。", "鯤鯢張怒眼，虎兕交鬥額。", "敲如溫玉聲清，洗似精鋼色碧。", "花邊矹爾盡奇品，林下礴然無俗格。", "冰霜慘冽堅操不移，塵土昏冥孤標自隔。", "嶢矹獨立見到侍中家，磊落群居在牛丞相宅。", "昔時大士常命汝曰聽徒，今日衰翁且對君爲佳客。"]}