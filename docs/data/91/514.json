{"author": "黄庶", "period": "宋", "type": "诗", "title": "皇祐五年三月乙巳齊大風海水暴上壽光千乘兩縣民數百家被其災而死者幾半丞相平陽公以同年李君子儀往賑之以詩見寄因而和酬", "paragraphs": ["鹽民沒利家海隅，奔走末業田園蕪。", "天意似遣陽侯驅，卷水沃殺煎海爐。", "怒濤百尺不及逋，老幼十五其爲魚。", "耕夫蠶婦來躊躇，百金不易箔與鋤。", "我公偃息哀其愚，埋掩尸骼賙惸孤。", "吾黨子儀馳赤駒，口賫公惠人人噓。", "日走百里嫌昳晡，不飲不食顔色癯。", "去時萬樹如束枯，回首綠暗紅紫疏。", "寄詩百言舉其粗，我愧安飽心如苴。"]}