{"author": "文同", "period": "宋", "type": "诗", "title": "此樂", "paragraphs": ["吏散收簿書，公館如山居。", "歸來換野服，携策將焉如。", "園亭極瀟灑，陰森修竹下。", "拂石坐終日，徙倚不知夜。", "山月照我明，林風吹我清。", "口誦太古文，往來池上行。", "露下覺微凜，南窗歸就枕。", "心閑神自安，達旦得酣寢。", "亂曰：懶守爾何爲，日日常若斯。", "爲言我自爾，此樂非汝知。"]}