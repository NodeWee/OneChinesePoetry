{"author": "曾鞏", "period": "宋", "type": "诗", "title": "咏雪", "paragraphs": ["嚴嚴層冰塞川澤，洶洶北風鳴木石。", "黄雲半夜滿千里，大雪平明深一尺。", "兩儀混合去纖間，萬類韜藏絕塵迹。", "蛟龍岌起抱巒岡，江海橫奔控阡陌。", "野林縹緲苦難狀，庭樹鮮妍疑可摘。", "開門更覺山市靜，散帙偏宜紙窗白。", "精光蕩射遍巖谷，氣象崢嶸見松柏。", "少年登望就臺觀，壯士衡凌向砂磧。", "饑鼯嗥卧伏牙爪，獵隼飛挐矜羽翮。", "茅簷客聚滿幽缶，桑徑人行沒雙屐。", "高堂暖熱厭羅綺，環堵蕭條尚絺綌。", "何當仰見白日照，坐看先從沙際釋。", "漸涵溝畎兆豐富，洗濯閭閻消瘴疫。", "便乘東北生氣起，自駕疲牛理墝塉。"]}