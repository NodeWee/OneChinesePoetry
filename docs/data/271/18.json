{"author": "楊冠卿", "period": "宋", "type": "诗", "title": "甲辰季冬殘臘大雪主人以糟玉面貍及尊酒爲餉", "paragraphs": ["南山白額虎，暴戾日以滋。", "納諸罟擭中，食肉寢其皮。", "文貍外柔順，玉面而豐肌。", "與世了無忤，奚亦遭危機。", "得非風味殊，尊俎之所宜。", "焚山獵獸者，是以羅致之。", "主翁厭肥甘，鼎食嗤羣兒。", "殷勤築糟丘，遣送持酒巵。", "于時臘將殘，雪花一尺圍。", "玉樓寒起粟，墨突晨未炊。", "得酒且大嚼，勿令兒輩知。"]}