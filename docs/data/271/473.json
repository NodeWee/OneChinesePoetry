{"author": "錢起", "period": "唐", "type": "诗", "title": "和范郎中宿直中書曉翫清池贈南省同僚兩垣遺補", "paragraphs": ["青瑣留才子，春池靜禁林。", "自矜仙島勝，宛在掖垣深。", "引派彤庭裏，含虛玉砌陰。", "漲來知聖澤，清處見天心。", "蘭氣飄紅岸，文星動碧潯。", "鳳棲長近日，虬臥欲爲霖。", "席寵雖高位，流謙乃素襟。", "焚香春漏盡，假寐曉鶯吟。", "丹地宜清泚，朝陽復照臨。", "司言兼逸趣，鼓興接知音。", "六義驚摛藻，三臺響擲金。", "爲憐風水外，落羽此漂沈。"]}