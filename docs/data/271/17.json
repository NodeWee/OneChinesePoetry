{"author": "楊冠卿", "period": "宋", "type": "诗", "title": "楚有𮑉菜色潔而味辛夜對吳監丞飲飲酣薦之以此恍然如在湖湘間", "paragraphs": ["山澤有臞儒，骨相無食肉。", "平生藜莧腸，愧負詩書腹。", "碧澗掇香芹，雕盤堆苜蓿。", "艱苦謀一飽，未免窮途哭。", "君今食萬錢，肥甘非不足。", "味厭五侯鯖，嘉蔬列瓊玉。", "云自楚中來，芳辛有餘馥。", "一笑下筯空，鯨飲薦醽醁。", "吟餘詩思清，如行湘水曲。", "湘君不復見，直欲跨黄鵠。"]}