{"author": "錢起", "period": "唐", "type": "诗", "title": "柏崖老人號無名先生男削髮女黃冠自以雲泉獨樂命予賦詩", "paragraphs": ["古也憂婚嫁，君能樂性腸。", "長男棲月宇，少女炫霓裳。", "問爾餐霞處，春山芝桂旁。", "鶴前飛九轉，壺裏駐三光。", "與我開龍嶠，披雲靜藥堂。", "胡麻兼藻綠，石髓隔花香。", "帝力言何有，椿年喜漸長。", "窅然高象外，寧不傲羲皇。"]}