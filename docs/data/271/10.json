{"author": "楊冠卿", "period": "宋", "type": "诗", "title": "壬寅仲冬晦日同吳監丞游延祥宮延祥蓋和靖所居也", "paragraphs": ["霜日炫晴晝，湖光掠眼明。", "散策事幽討，出門聊意行。", "柳塘和靖居，宮殿若化成。", "霞裾赤城仙，笑語相逢迎。", "雲腴飲甘液，琅函披內經。", "趺坐縱名談，妙處俱忘形。", "須臾啟靈鏁，臺沼列萬楹。", "逕路通深杳，宮花不知名。", "石泉鳴佩環，松篁奏竽笙。", "髣髴如鈞天，音韻鏗韺䪫。", "吾皇香案臣，筆力雕陽春。", "危亭倚高寒，意氣干青雲。", "飲酣視八極，神馳白玉京。", "日月看跳丸，羲輪忽西傾。", "歸來十里塘，問訊江梅英。", "斷橋流水香，一枝疎影橫。", "煙淡月昏黄，清於玉壺冰。", "錦囊搜好句，山阿紀前盟。"]}