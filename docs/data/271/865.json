{"author": "韓翃", "period": "唐", "type": "诗", "title": "送中兄典邵州", "paragraphs": ["官騎連西向楚雲，朱軒出餞晝紛紛。", "百城兼領安南國，雙筆遙揮王左君。", "一路諸侯爭館穀，洪池高會荆臺曲。", "玉顏送酒銅[鞮]歌，金管留人石頭宿。", "北雁初回江燕飛，南湖春暖著春衣。", "湘君祠對空山掩，漁父焚香日暮歸。", "百事無留到官後，重門寂寂垂高柳。", "零陵過贈石香溪，洞口人來飲醇酒。", "登樓暮結邵陽情，萬里蒼波煙靄生。", "他日新詩應見報，還如宣遠在安城。"]}