{"author": "錢起", "period": "唐", "type": "诗", "title": "奉和中書常舍人晚秋集賢院即事寄徐薛二侍御", "paragraphs": ["文星垂太虛，辭伯綜羣書。", "彩筆下鴛掖，褒衣來石渠。", "典墳探奧旨，造化覩權輿。", "述聖魯宣父，通經漢仲舒。", "窗明宜縹帶，地肅近丹除。", "清晝刪詩暇，高秋作賦初。", "露盤侵漢聳，宮柳度鵶疎。", "靜對連雲閣，晴聞過闕車。", "舊僚云出矣，晚歲復何如。", "海嶠瞻歸路，江城夢直廬。", "含毫思兩鳳，望遠寄雙魚。", "定笑巴歌拙，還參麗曲餘。"]}