{"author": "陳必復", "period": "宋", "type": "诗", "title": "春日偕遊響應山觀瀑泉飲漱玉亭上分複磴擁危泉賦磴韻十四", "paragraphs": ["溪山晴色妍，桃李春意賸。", "野服烏角巾，郊游偶乘興。", "同行皆好賓，樂此境物勝。", "古寺臨清潭，鳴泉落危磴。", "孤亭上雲雨，木末渺難認。", "林深行漸迷，谷虛語相應。", "陰壑號悲風，懸蘿礙飛鐙。", "掃花坐寒石，意與幽事稱。", "崖巔記曾遊，蘚濕墨痕凝。", "登高浩懷古，歲月如墮甑。", "百年幾朝昏，今昔一長憑。", "道人苦將迎，頗亦厭車乘。", "他時營菟裘，隙地儻可贈。", "舉杯酌山靈，茲語爲我證。"]}