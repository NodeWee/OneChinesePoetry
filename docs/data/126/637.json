{"author": "陳杰", "period": "宋", "type": "诗", "title": "林告院伯文送菊大如蓋予謂惟黄繖兩字可極形容遂賦", "paragraphs": ["碧玉琢幹如拇大，黄金縷花三萬箇。", "下如弗勝下如幬，疾風過前不少撓。", "園丁結束無餘枝，詩翁打量四十圍。", "放渠疎散得自性，十本奚啻專百畦。", "人間籬落殊短淺，曷不歸來上林苑。", "兩螭侍臣慣在眼，朝旭亭亭照黄繖。", "厥封黑土大斗盛，階南尺五喘兩黥。", "避堂以舍虛左迎，畫梁素壁生晶熒。", "百匝環之三太息，生物何私培植力。", "輪囷正色根極香，桃李爭春笑人寂。", "三葩五蘂好事家，問渠曾識如許花。", "相逢白眼花無恙，千載無人識元亮。"]}