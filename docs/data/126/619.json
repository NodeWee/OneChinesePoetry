{"author": "陳杰", "period": "宋", "type": "诗", "title": "蘇東坡西山詩前後和者五十餘篇暇日登覽愴然有感於元祐紹聖之事僭亦用韻", "paragraphs": ["檻外春江如醱醅，檻前松株逐番栽。", "西門安得陶氏柳，西嶺併無坡老梅。", "惟餘荒磎入煙霧，曾載轍迹行崔嵬。", "漥樽其多一卷石，清風千丈嚴瀨臺。", "人間此事固不朽，山高唐業澌成埃。", "干戈五季亂離瘼，帝命封之白雲堆。", "餘三百年付遷客，眼底盆盎得古罍。", "每登勝絕不忍去，往往拂枕眠其隈。", "毀書滅迹坐再閏，枝筇雙屐印蘚苔。", "無端玉堂牽清夢，九虎乍放天門開。", "武昌舊令偶同直，得句一粲金蓮摧。", "那知白頭不同趨，首倡紹述蚊成雷。", "憑高爲弔千古恨，魂兮可招儻一來。", "併持公案徵漫叟，立盡落日山靈哀。"]}