{"author": "陳杰", "period": "宋", "type": "诗", "title": "扶憊效死清事久廢奏院郭公應酉以舊翹館客自杭來談江上師潰及京城非才誤著極爲不平且辱惠書明日又爲嶺海之行勉强用韻", "paragraphs": ["决漢排淮二十春，玉班步武乍駸駸。", "緊官爲餌剛摇手，退處如飴肯動心。", "寶劍夜鳴猶斗近，貂裘晚出已寒深。", "當初若聽苞桑計，未必江濤許浸淫。"]}