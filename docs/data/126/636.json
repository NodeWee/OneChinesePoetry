{"author": "陳杰", "period": "宋", "type": "诗", "title": "羅壽可再如舊都作歸來窗以爲親悅勸之歸者皆是予特下轉語焉", "paragraphs": ["玉門關冷風低草，浪泊水西看飛鳥。", "柴桑松菊坐來荒，杜曲桑麻隨分有。", "封侯作夢嗟晚歲，吟詩無功成白首。", "驀波一葉故都懷，短世閒身髮方黝。", "未省匡山幾卷書，能勝平樂千金酒。", "白雲舍下綺疏新，行止隨時總悅親。", "君家所有吾猶贈，已負東洋北海身。"]}