{"author": "舒岳祥", "period": "宋", "type": "诗", "title": "五月間與正仲立耕養堂前見石榴一花吐初因以荆公詩并俗語作對云萬綠一紅十風五雨好作尺牘中時令語正仲云只作詩語亦佳別後因補成章以寄之", "paragraphs": ["石屏溪上晚風柔，深念沉思註易樓。", "好酒自能和性氣，閑愁何必上眉頭。", "十風五雨天常順，萬綠一紅春更留。", "竈婢解炊新麥飯，提魚仍就篆畦遊。"]}