{"author": "陳杰", "period": "宋", "type": "诗", "title": "曩從玉泉道人見壽亭侯印大可方二寸併解池龍骨一枚云侯所下討者今從玄潭道人見旌陽令劍長不過五六寸云令留以鎮水妖者皆微物遠不可考道人請予賦劍因併及印以起興焉", "paragraphs": ["玉泉寺中三鈕銅，十年解池討業龍。", "當時何不佐取流馬出，火德重開兩都日。", "玄潭觀中半圭鐵，千年龍沙擬蛟孽。", "當時何不喚取泉阿歸，汛灑河洛風雷飛。", "白衣摇艣天難料，鷄犬雲中帝親召。", "漢陵無樹兮晉國成丘，待侯不來兮仙又竟去而莫留，徒使我百世而下生閒愁。", "荆州看印心尚烈，洪州看劍頭如雪。"]}