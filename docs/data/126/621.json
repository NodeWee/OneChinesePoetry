{"author": "陳杰", "period": "宋", "type": "诗", "title": "武岡向權叔家有陳魏祠堂合祀簡齋鶴山惟兩公世異事殊實難牽合諸公既極推引復徵予言", "paragraphs": ["簡齋以詩冠兩都，鶴山以文擅江東。", "茲溪僻在萬山底，遼絕安能來兩公。", "或撞天關忤九虎，或走窮海隨六龍。", "畏途迂車一笑粲，遠謫信杖雙音跫。", "誰其主者林下叟，又誰嗣之大雅翁。", "詩題田家足渾朴，帖送石刻何舂容。", "百年向氏兩奇遇，千載江山真發矇。", "到今窗戶有佳色，尚想林壑生清風。", "恭惟人物一代幾，伊洛既竭岷峨空。", "艱虞各行天下半，名數况復參樞崇。", "高吟大冊照寰宇，如此過化良亦匆。", "泥上指爪東西鴻，精神如水行地中。", "偶然流落亦安計，牽合推引驚盲聾。", "二公德業吾豈敢，淺陋最識詩文工。", "平生此兩大家數，秤較力量能無同。", "創聞合祀適有契，一瓣聊借歌詞通。"]}