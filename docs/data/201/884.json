{"author": "朱槔", "period": "宋", "type": "诗", "title": "僕自以四月十四日自延平歸所寓之南軒積雨陰濕體中不佳二十五日夜夢至一處流水被道色清絕若有欄檻而無屋宇有筆硯皆浸水中予驚問何地旁有應者曰此玉瀾堂也夢中欲取水中筆硯作詩詩未成而覺意緒蕭爽殆不類人世雞已一再鳴矣因賦此", "paragraphs": ["蘧蘧飛夢過雲鄉，物色清輝眼界長。", "閶闔未招金馬士，蓬萊先立玉瀾堂。", "千尋濯足衣裘冷，六字哦詩筆硯香。", "當與瑶池作同社，紅巾青鳥兩相忘。"]}