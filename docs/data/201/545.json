{"author": "朱松", "period": "宋", "type": "诗", "title": "求道人示詩粲然有江湖間道人風味蓋嘗得句法於東溪可今以其韻作詩送之時將如瑞峰期朝夕還吉祥云", "paragraphs": ["癩可湓江濱，覓句負光價。", "君爲東溪客，伏鵠資妙化。", "想見箭鋒機，相拄不停射。", "伽陀入三昧，湯史欲凌跨。", "韋齋語清夜，挂月松偃亞。", "他年約相逢，禪榻慎勿下。"]}