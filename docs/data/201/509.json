{"author": "朱松", "period": "宋", "type": "诗", "title": "用綽中韻送正臣正臣欲歸隠而無資故廣其意以告識者云爾", "paragraphs": ["華裾錦領烏紗幘，氣蓋當年五陵俠。", "胸中磈磊不可平，拂衣歸來抱長鋏。", "軒然寄傲楸枰間，長恨坐隠非雲山。", "相逢笑我眷微粟，我歸未可君何難。", "世人錢作牛吼音，誰能立談壽千金。", "空令擁鼻誦招隠，知君心在仙峯陰。", "故山自欲無歸期，作詩但擬淵明詞。", "却愁他日林下信，千里寄我唯當歸。"]}