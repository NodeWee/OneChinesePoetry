{"author": "朱槔", "period": "宋", "type": "诗", "title": "九日與數客登善福院之絕頂晚飲茗飲閣予以病先歸賦十二韻", "paragraphs": ["風日迫佳節，一川秋意昏。", "臨高分石磴，却立數煙村。", "楚製隨雲物，蠻花照酒痕。", "龍山嗟未久，藍水想空存。", "鴻鴈頻收唳，茱萸幾斷魂。", "拍肩尋熟路，登閣換餘樽。", "鍾梵規繩闊，親朋笑語溫。", "加籩携海嶠，聞笛憶鄉園。", "夢記南柯守，兵看左角奔。", "詩凡羞晉宋，髮短任乾坤。", "汝輩禪心起，今生道眼渾。", "不知東嶂外，灧灧湧金盆。"]}