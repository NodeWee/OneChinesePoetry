{"author": "釋慧空", "period": "宋", "type": "诗", "title": "前日有客陳墨梅者僕因誦高臺所作爲絕至於尋常墨綴處餘人用盡工夫不到不知圓公何從見聞客疑僕能之昨日袖紙相過苦求揮灑不覺令人失笑因戲作少謝盛意是中亦有墨梅請呈本際老必爲指出", "paragraphs": ["高臺仁老今已老，冷藥疏枝餘薄怒。", "後來塗抹如牛毛，過眼番番泛於土。", "不如十月江南行，長條半落霜冰清。", "冰魂玉骨淡不俗，宛轉自有騷人情。", "惟公好事心尚爾，若愛霜枝橫短紙。", "不因作意寬作程，少待今年冰雪底。"]}