{"author": "釋慧空", "period": "宋", "type": "诗", "title": "送僧行腳", "paragraphs": ["趙州送人曾有語，有佛無佛俱莫住。", "若是金毛師子兒，他家自有通霄路。", "因記雪峰行腳時，九上洞山三投子。", "被風墮笠渠不收，蓋天蓋地從此始。", "兩翁從此跡已陳，後世事之如事生。", "道人即是後來秀，千里脩途宜力行。", "勿賢前輩輒自已，當與兩翁爭重輕。", "我如老馬雖伏櫪，喜見此行猶更鳴。"]}