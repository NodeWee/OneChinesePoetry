{"author": "朱松", "period": "宋", "type": "诗", "title": "三月十日遊報國院小軒頗幽勝爲名曰雙清仍書此詩", "paragraphs": ["千峯收宿雨，坐見空翠滴。", "携筇出城隅，試此腰脚力。", "竹陰穿窈窕，僧戶扣岑寂。", "小軒清樾底，磐礴聊自適。", "闖然見幽禽，百囀深拔隙。", "即此與晤歌，絕勝眼前客。", "幽懷層冰結，屭贔不可釋。", "忽如散春風，回首無處覓。", "天遊失六鑿，真觀了千息。", "乾坤鼎鼎中，指馬坐可一。", "不知雙清老，何者爲心迹。", "持問跏趺人，首肯復面壁。", "山烟明欲合，歸舸兀深碧。", "此心除溪月，炯炯誰復識。"]}