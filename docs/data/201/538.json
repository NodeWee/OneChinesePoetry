{"author": "朱松", "period": "宋", "type": "诗", "title": "求道人自尤溪來三山出示同徐侯遊龍門洞長篇因次其韻送之時以檄走諸隘", "paragraphs": ["阿游陸沈久，亦復太癡絕。", "未成安一枝，况乃辦三穴。", "唯餘愛山意，如水必東折。", "首鼠今幾年，顧影愧瓊玦。", "那知龍門客，塵底抱關闑。", "虛簷日偃仰，蒼壁對橫㙞。", "拄藤危蹬響，濯足細泉潔。", "束薪取奇觀，滴乳當嘉設。", "摩挲石蜿蜒，信矣耆舊說。", "欻疑卷風雨，凜若踐冰雪。", "遠追神清遊，復作武陵別。", "能詩有老休，聯句媲前哲。", "相逢快吟哦，亹亹霏鋸屑。", "三山今入手，瀛海僅可啜。", "崎嶇走林谷，王事煩此傑。", "擬結汗漫期，更待攙槍滅。"]}