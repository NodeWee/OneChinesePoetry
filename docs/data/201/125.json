{"author": "釋慧空", "period": "宋", "type": "诗", "title": "送本書記住保壽", "paragraphs": ["吳山道人真倔強，氣吞佛祖無諸方。", "飽參不數古韶偃，操詞不齒今蘇黄。", "獨能以文事圓悟，期於季軟振頹綱。", "緣熟果能符素志，要與乃祖聯遺芳。", "金券揭起益高價，栗蒲突出重耿光。", "弄蹄驢子驥莫及，踢出保壽今開堂。", "三聖休更推僧出，此公毒手難近傍。", "咦！。"]}