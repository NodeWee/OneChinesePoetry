{"author": "歐陽澈", "period": "宋", "type": "诗", "title": "八月十四夜建中二三友過我清話因共把盞賞月從容談笑不覺雲容朦朧桂影淡泊端知是夕聚首騷池再諧佳會遂成四韵", "paragraphs": ["冰輪初訝一分虧，結客傳觴笑語遲。", "雲漢無端藏兔影，金波恨不蘸蟾枝。", "佐樽痛憶飛瓊侣，染翰栽成感鬼詩。", "料得中秋月應朗，習池端約捧瓊巵。"]}