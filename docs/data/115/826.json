{"author": "曾幾", "period": "宋", "type": "诗", "title": "蚊蠅擾甚戲作", "paragraphs": ["黑衣小兒雨打窗，斑衣小兒雷殷牀。", "良宵永晝作底用，只與二子更飛揚。", "開尊匕箸須一洗，破卷燈火尤相妨。", "從來所持白羽扇，自許百萬猶能當。", "安知手腕爲汝脱，以小喻大真成狂。", "揮之使去定無策，葛帳十幅眠空堂。", "朝喧暮鬨姑聽汝，坐待九月飛嚴霜。"]}