{"author": "曾幾", "period": "宋", "type": "诗", "title": "紹興帥相湯公會五客蓬萊閣登望海亭屬某賦詩", "paragraphs": ["赫赫會稽郡，潭潭府公居。", "一州勝絕處，畢集于庭除。", "秦望極高秀，千峰散江湖。", "蓬萊爲收攬，遠近爭奔趨。", "溟渤無百里，登臨失東隅。", "翬飛卧龍頂，便可窺方壺。", "丞相不獨饗，故人盛招呼。", "兵厨列樽俎，賓次羅簪裾。", "傑閣坐褫带，危亭上肩輿。", "耄倪爭指似，還見雲間無。", "一月明白璧，五星燦連珠。", "鄙夫何足數，愧汗沾霜鬚。", "客有徐季海，題名數行書。", "怒猊抉石外，筋力顔之徒。", "周老盍命駕，屬聞遂懸車。", "何妨行役事，政用兒孫扶。"]}