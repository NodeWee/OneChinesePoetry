{"author": "曾幾", "period": "宋", "type": "诗", "title": "沈明遠教授用東坡仇池石韻賦予所蓄英石次其韻", "paragraphs": ["維南有絲溪，溪石如水綠。", "瞻相百里間，抱負一夫足。", "聲名作災怪，攻取及背腹。", "在者略無奇，溪神爲顰蹙。", "蠻煙瘴雨地，故舊實州牧。", "坐令數峰青，飛過大江凟。", "何嘗說向人，恐類和氏玉。", "公然遭奪攘，不使得藏伏。", "廣文到吾廬，索隱妙蓍卜。", "東坡韻險艱，句句巧追逐。", "幽人所好山，已占一林谷。", "又兼小崢嶸，無乃太多欲。", "端如耐久朋，相與會心曲。", "大勝輕薄兒，浮雲變何速。"]}