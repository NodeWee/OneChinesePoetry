{"author": "曾幾", "period": "宋", "type": "诗", "title": "黄嗣深尚書自臨川省其兄嗣文戶部于宜春用元明魯直唱題李生墨竹梅", "paragraphs": ["紛紛畫手調紅綠，好以桃花配叢竹。", "豈無短紙作江梅，雪裏溪邊太幽獨。", "李侯胸中有佳處，研滴松煤聊寓目。", "與梅擇對無可人，分付此君真不俗。", "淡煙小雨空濛地，何得月明疏影足。", "始知璀璨出斜枝，詩畫古來真一族。"]}