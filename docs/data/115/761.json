{"author": "曾幾", "period": "宋", "type": "诗", "title": "方時敏作寄茶詩允迪趙承之爭論鋒起有以詩棋取決之意二者僕皆不能姑次韻", "paragraphs": ["叢林一轉語，矛盾生諸方。", "不知維摩詰，衆論付括囊。", "君家富月團，入眼驚未嘗。", "勸君勿浪出，中有雙龍藏。", "一朝不自秘，詞鋒起堂皇。", "詩棋競攻取，信美非吾鄉。", "吾鄉亦何有，黍麥紛低昂。", "作詩天所戒，但欲身稍昌。", "奕棋正如詩，坐看星垂芒。", "怪君真不廉，顧我俱無長。", "天寒袖手垂，未厭舌本強。", "懸知決戰時，兩陣爭堂堂。", "詩壇與棋兵，傷殺亦大當。", "歸去竟何得，驚雷轉空腸。"]}