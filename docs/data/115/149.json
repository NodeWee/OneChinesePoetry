{"author": "趙鼎", "period": "宋", "type": "诗", "title": "丁未冬同陸昭中渡江泊秦淮稅亭之側癸丑三月自建康移守南昌登舟顧覽即昔年繫纜之所也時昭中亡矣感歎存沒作詩寄黄岡親舊", "paragraphs": ["江湖南北寄飛蓬，歎息流光俛仰中。", "千里月明人念遠，一年春事水流東。", "驚心存沒風花轉，閱世悲歡夢境空。", "欲寄此情那可盡，相逢唯有一樽同。"]}