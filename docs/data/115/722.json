{"author": "曾幾", "period": "宋", "type": "诗", "title": "陳卿又和三首而仲通判亦三作嚴教授再賦皆有見及語予不可以無言故復次韻", "paragraphs": ["官屬邃中書，朝班高太府。", "陳卿棹臂去，偃仰一茅宇。", "臨池看魚樂，坐樹聽鳥語。", "脩竹手所栽，薪萌爭上土。", "天開重新運，聖作萬物覩。", "會合如風雲，吹嘘者龍虎。", "陳卿落閑處，問孰與爲伍。", "毛穎傳中人，渠儂適成五。", "詩章出咳唾，流派考宗祖。", "仲嚴更獻酬，胸次非小戶。", "覽觀不暇給，爛若花藥圃。", "可畏韻險艱，浮梁裊相拄。"]}