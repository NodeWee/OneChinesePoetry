{"author": "辛弃疾", "period": null, "type": "词", "title": "念奴娇", "paragraphs": ["近来何处有吾愁，何处还知吾乐。", "一点凄凉千古意，独倚西风寥廓。", "并竹寻泉，和云种树，唤做真闲客。", "此心闲处，不应长藉邱壑。", "休说往事皆非，而今云是，且把清尊酌。", "醉里不知谁是我，非月非云非鹤。", "冷露风高，松梢桂子，醉了还醒却。", "北窗高卧，莫教啼鸟惊著。"]}