{"author": "辛弃疾", "period": null, "type": "词", "title": "沁园春", "paragraphs": ["三径初成，鹤怨猿惊，稼轩未来。", "甚云山自许，平生意气，衣冠人笑，抵死尘埃。", "意倦须还，身闲贵早，岂为莼羹鲈哉。", "秋江上，看惊弦雁避，骇浪船回。", "东冈更葺茅斋。", "好都把轩窗临水开。", "要小舟行钓，先应种柳，疏篱护竹，莫碍观梅。", "秋菊堪餐，春兰可佩，留待先生手自栽。", "沈吟久，怕君恩未许，此意徘徊。"]}