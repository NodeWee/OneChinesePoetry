{"author": "辛弃疾", "period": null, "type": "词", "title": "念奴娇", "paragraphs": ["道人元是，道家风、来作烟霞中物。", "翠幰裁犀遮不定，红透玲珑油壁。", "借得春工，惹将秋露，薰做江梅雪。", "我评花谱，便应推此为杰。", "憔悴何处芳枝，十郎手种，看明年花发。", "坐对虚空香色界，不怕西风起灭。", "别驾风流，多情更要，簪满常娥发。", "等闲折尽，玉斧重倩修月。"]}