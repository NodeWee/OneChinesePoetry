{"author": "辛弃疾", "period": null, "type": "词", "title": "贺新郎", "paragraphs": ["把酒长亭说。", "看渊明、风流酷似，卧龙诸葛。", "何处飞来林间鹊，蹙踏松梢微雪。", "要破帽、多添华发。", "剩水残山无态度，被疏梅、料理成风月。", "两三雁，也萧瑟。", "佳人重约还轻别。", "怅清江、天寒不渡，水深冰合。", "路断车轮生四角，此地行人销骨。", "问谁使、君来愁绝。", "铸就而今相思错，料当初、费尽人间铁。", "长夜笛，莫吹裂。"]}