{"author": "辛弃疾", "period": null, "type": "词", "title": "沁园春", "paragraphs": ["杯汝来前，老子今朝，点检形骸。", "甚长年抱渴，咽如焦釜，于今喜睡，气似奔雷。", "汝说刘伶，古今达者，醉後何妨死便埋。", "浑如此，叹汝於知已，真少恩哉。", "更凭歌舞为媒。", "算合作平居鸠毒猜。", "况怨无大小，生於所爱，物无美恶，过则为灾。", "与汝成言，勿留亟退，吾力犹能肆汝杯。", "杯再拜，道麾之即去，招则须来。"]}