{"author": "辛弃疾", "period": null, "type": "词", "title": "水龙吟", "paragraphs": ["被公惊倒瓢泉，倒流三峡词源泻。", "长安纸贵，流传一字，千金争舍。", "割肉怀归，先生自笑，又何廉也。", "但衔杯莫问，人间岂有，如孺子、长贫者。", "谁识稼轩心事，似风乎、舞雩之下。", "回头落日，苍茫万里，尘埃野马。", "更想隆中，卧龙千尺，高吟才罢。", "倩何人与问，雷鸣瓦釜，甚黄锺哑。"]}