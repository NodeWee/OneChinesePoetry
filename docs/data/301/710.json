{"author": "杜光庭", "period": "唐", "type": "诗", "title": "懷古今", "paragraphs": ["古，今。", "感事，傷心。", "驚得喪，歎浮沈。", "風駈寒署，川注光陰。", "始衒朱顏麗，俄悲白髮侵。", "嗟四豪之不返，痛七貴以難尋。", "夸父興懷於落照，田文起怨於鳴琴。", "鴈足淒涼兮傳恨緒，鳳臺寂寞兮有遺音。", "朔漠幽囚兮天長地久，瀟湘隔別兮水闊煙深。", "誰能絕聖韜賢餐芝餌朮，誰能含光遁世鍊石燒金。", "君不見屈大夫紉蘭而發諫，君不見賈太傅忌鵩而愁吟。", "君不見四皓避秦峨峨戀商嶺，君不見二疎辭漢飄飄歸故林。", "胡爲乎冒進貪名踐危途與傾轍，胡爲乎怙權恃寵顧華飾與彫簪。", "吾所以思抗跡忘機用虛無爲師範，吾所以思去奢滅慾保道德爲規箴。", "不能勞神傚蘇子張生兮於時而縱辯，不能勞神傚楊朱墨翟兮揮涕以沾襟。"]}