{"author": "孔武仲", "period": "宋", "type": "诗", "title": "夏夜坐遊李左藏園常父子駿明叔毅父元忠時新除宣守不與朝參故斷章及之", "paragraphs": ["王城雖多賢，相過每希濶。", "今夕復何夕，共此青天月。", "鄰園初剗築，咫尺夷且潔。", "胡床占勢便，漫不就行列。", "素華正冲融，湛露已凝冽。", "羣星亦自喜，點點欲螢滅。", "衣襟稍凄凉，何處有炎熱。", "夐宜在山谷，乃復近城闕。", "高談追鴻冥，不墮世覊紲。", "趣駕公等歸，晨雞有朝謁。"]}