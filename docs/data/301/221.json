{"author": "孔武仲", "period": "宋", "type": "诗", "title": "與廖開甫自淮南同行赴舉相别二十五年復相遇於蘄水縣爲詩贈之", "paragraphs": ["束書吾初走夷門，傾蓋得君恨不早。", "蘭溪駐馬復相逢，二紀飛馳如電埽。", "惜君憔悴力不任，顧我滄浪髪先暠。", "憶昔同行氣頗驕，青驄馬快鞍韉好。", "荒山破屋風豪橫，大澤長堂雪傾倒。", "高談洒落見天機，健句縱橫濾腹藁。", "辛勤始得到京邑，文辭不入春官考。", "可憐六翮委沙泥，坐看群仙上蓬島。", "壯年多難寸心折，勁鏃已衰難破縞。", "而君施設有餘才，西佐元戎奪城堡。", "牛刀拂拭試一縣，如引滄浪灌行潦。", "歸來赴愬天子庭，正欲披腹呈瑰寶。", "片辭未吐疾先入，藜杖扶行色枯槁。", "籃輿復指天涯去，長川橫濫聲浩浩。", "驊騮不日歸王閑，那久低摧卧霜草。"]}