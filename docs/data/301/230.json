{"author": "孔武仲", "period": "宋", "type": "诗", "title": "江晦叔見訪于興國寺見庭中修竹兩竿云竹雖不多而蕭騷可愛因贈之詩", "paragraphs": ["憶昨在江都，聨君城一曲。", "我家百色無，唯有數竿竹。", "琅玕淨相倚，蕭灑意常足。", "君亦時見過，笑語伴幽獨。", "别來七見春，屢送光景速。", "京師車馬煩，高塵蔽華屋。", "僧室日閉關，靜若在巖谷。", "忽聞剥啄聲，把手叙寒燠。", "嵌空疉石畔，亦有雙筠緑。", "動君青雲興，賞眄不移目。", "愛其蕭騷風，摇此蒼翠玉。", "有如嗜膾炙，久矣虛其腹。", "一旦逢割鮮，欣然喜如沃。", "乃知物外適，可以傲流俗。", "奉常官事簡，佳集時可卜。", "軒窗闢深邃，冠帯脫拘束。", "文枰稍拂拭，白黑看馳逐。", "更設茶兩旗，何須酒百斛。"]}