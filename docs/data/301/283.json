{"author": "孔武仲", "period": "宋", "type": "诗", "title": "彭澤縣", "paragraphs": ["西江之水何悠悠，下與江南爲一州。", "□□□□□□□，正以彭澤爲襟喉。", "千川百谷所合庾，盡傾此澤如盃甌。", "鳴聲唶唶光油油，不知其下有底不。", "昔人有卷長繩投，繫以南山之巨石，百尺不徹深潭湫。", "□□□□□□□，頗疑潜行通十洲。", "不然何此彈丸地，吸彼尾閭曾不休。", "城南十里山更稠，如立象馬如驅牛。", "下飲長江勢不竭，無始以來向東流。", "旋灣觸抵勁且遒，虎眼倒射驚沙鷗。", "黿鼉雖輕不能游，而况往復之行舟。", "下水從容勢猶可，上水辛勤人更愁。", "祠神皆以北風求，不爾豈但須臾留。", "天公頗知元元憂，胡不推山作平地，兩闢旁野爲通溝。", "征行萬里皆帖妥，靈揚之威從可收。", "陰官聞我言，駭汗盈臂韝。", "洒爲猛雨沃四野，驚雷夜震波瀾滮。", "我舌閣且凝，久病竟不瘳。", "强爲短歌題柿葉，欲憑雙鯉寄陽侯。"]}