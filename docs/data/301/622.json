{"author": "吳筠", "period": "唐", "type": "诗", "title": "酬葉縣劉明府避地廬山言懷詒鄭錄事昆季苟尊師兼見贈之", "paragraphs": ["明哲良罕遇，遇君輙思齊。", "挺生著天爵，自可析人珪。", "河洛初沸騰，方期掃虹霓。", "時命竟未合，安能親鼓鼙。", "從此罷飛鳧，投簪辭割雞。", "驅車適南土，忠孝兩不暌。", "廬嶽鎮江介，於焉愜林棲。", "入門披綵服，出谷杖紅藜。", "隱令舊閭里，而今復成躋。", "鄭公解簪紱，華萼曜松谿。", "賢哉苟徵君，滅跡爲圃畦。", "顧已成非薄，忝茲忘筌蹄。", "相觀對綠樽，逸思凌丹梯。", "道泰我長往，時清君勿迷。", "王孫且無歸，芳草正萋萋。"]}