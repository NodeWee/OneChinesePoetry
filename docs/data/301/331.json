{"author": "齊己", "period": "唐", "type": "诗", "title": "短歌寄鼓山長老", "paragraphs": ["雪峰雪峰高且雄，峨峨堆積青冥中。", "六月赤日燒不鎔，飛禽瞥見人難通。", "常聞中有白象王，五百象子皆威光。", "行圍坐遶同一色，森森影動旃檀香。", "於中一子最雄猛，稱尊獨踞鼓山頂。", "百千眷屬陰□影，身照曜，吞秋景。", "[我]聞岷國民歸依，前王後王皆師資。", "寧同梁武遇達磨，過後彈指空傷悲。"]}