{"author": "杜光庭", "period": "唐", "type": "诗", "title": "紀道德", "paragraphs": ["道，德。", "清虛，玄默。", "生帝先，爲聖則。", "聽之不聞，摶之不得。", "至德本無爲，人中多自惑。", "在洗心而息慮，亦知白而守黑。", "百姓日用而不知，上士勤行而必克。", "既鼓鑄於乾坤品物，信充仞乎東西南北。", "三皇高拱兮任以自然，五帝垂衣兮修之不忒。", "以心體之者爲四海之主，以身彎之者爲萬夫之特。", "有皓齒青娥者爲伐命之斧，蘊奇謀廣智者爲盜國之賊。", "曾未若軒后順風兮清靜自化，曾未若臯陶邁種兮溫恭允塞。", "故可以越圓清方濁兮不始不終，何止乎居九流五常兮理家理國。", "豈不聞乎天地於道德也無以清寧，豈不聞乎道德於天地也有踰繩墨。", "語不云乎仲尼有言朝聞道夕死可矣，所以垂萬古歷百王不敢離之於頃刻。"]}