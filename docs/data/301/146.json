{"author": "鄧忠臣", "period": "宋", "type": "诗", "title": "曹子方用釜俎字韻賦詩見遺予洎張文潛晁無咎蔡天啓因以奉酬并示四友", "paragraphs": ["長愛陳思詠萁釜，幾年不見徂南土。", "朅來相逢翰墨場，夜窗共聽空堦雨。", "躍馬蔡卿能齧肥，好書張侯期飲乳。", "晁令知從博士遷，智囊不厭傳經苦。", "於兹邂逅如夙契，睠我劬勞勤晤語。", "詩成乍變龍虎文，筆落更驚鸞鳯舞。", "我將隱遁山林姿，公等整頓乾坤户。", "分同斥鷃搶榆枋，難伴犧牛登鼎俎。"]}