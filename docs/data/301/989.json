{"author": "孫思邈", "period": "唐", "type": "诗", "title": "四言詩", "paragraphs": ["取金之精，合石之液。", "列爲夫婦，結爲魂魄。", "一體混沌，兩精感激。", "河車覆載，鼎候無忒。", "洪鑪烈火，烘燄翕赫。", "煙未及黔，燄不假碧。", "如畜扶桑，若藏霹靂。", "姹女氣索，嬰兒聲寂。", "透出兩儀，麗於四極。", "壁立幾多，馬馳一驛。", "宛其死矣，適然從革。", "惡黜善遷，情回性易。", "紫色內達，赤芒外射。", "熠若火生，乍疑血滴。", "號曰中環，退藏於密。", "霧散五內，川流百脉。", "骨變金植，顏駐玉澤。", "陽德乃敷，陰功□積。", "南宮度名，北斗落籍。"]}