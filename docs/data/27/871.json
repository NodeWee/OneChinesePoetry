{"author": "張昭", "period": "唐", "type": "诗", "title": "郊廟歌辭 漢宗廟樂舞辭 章慶舞", "paragraphs": ["罘罳曉唱雞人，三牲八簋斯陳。", "霧集瑤階瑣闥，香生綺席華茵。", "珠佩貂璫熠爚，羽旄干戚紛綸。", "酌鬯既終三獻，凝旒何止千春。", "阿閣長棲綵鳳，郊宮疊奏祥麟。", "赤伏英靈未泯，玄圭運祚重新。", "玉斝犧樽瀲灩，龍旂鳳轄逡巡。", "瞻望月遊冠冕，猶疑蒼野回輪。"]}