{"author": "明皇帝", "period": "唐", "type": "诗", "title": "春臺望", "paragraphs": ["暇景屬三春，高臺聊四望。", "目極千里際，山川一何壯。", "太華見重巖，終南分疊嶂。", "郊原紛綺錯，參差多異狀。", "佳氣滿通溝，遲步入綺樓。", "初鸎一一鳴紅樹，歸雁雙雙去綠洲。", "太液池中下黃鶴，昆明水上映牽牛。", "聞道漢家全盛日，別館離宮趣非一。", "甘泉逶迤亘明光，五柞連延接未央。", "周廬徼道縱橫轉，飛閣迴軒左右長。", "須念作勞居者逸，勿言我後焉能恤。", "爲想雄豪壯柏梁，何如儉陋卑茅室。", "陽烏黯黯向山沈，夕鳥喧喧入上林。", "薄暮賞餘回步輦，還念中人罷百金。"]}