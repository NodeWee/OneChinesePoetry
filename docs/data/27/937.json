{"author": "羅隱", "period": "唐", "type": "诗", "title": "鼓吹曲辭 芳樹", "paragraphs": ["細蘂慢逐風，暖香閑破鼻。", "青帝固有心，時時動人意。", "去年高枝猶壓地，今年低枝已顦顇。", "吾所以見造化之權，變通之理。", "春夏作頭，秋冬爲尾。", "循環反覆無窮已，今生長短同一軌。", "若使威可以制，力可以止，秦皇不肯斂手下沙丘，孟賁不合低頭入蒿里。", "伊人彊猛猶如此，顧我勞生何足恃？但願開素袍，傾綠蟻，陶陶兀兀大醉於青冥白晝間。", "任他上是天，下是地。"]}