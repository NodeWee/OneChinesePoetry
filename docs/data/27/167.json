{"author": "中宗皇帝", "period": "唐", "type": "诗", "title": "十月誕辰內殿宴羣臣效柏梁體聯句", "paragraphs": ["潤色鴻業寄賢才，叨居右弼媿鹽梅。", "運籌帷幄荷時來，職掌圖籍濫蓬萊。", "兩司謬忝謝鍾裴，禮樂銓管效涓埃。", "陳師振旅清九垓，欣承顧問侍天杯。", "銜恩獻壽梁柏臺，黃縑青簡奉康哉。", "鯫生侍從忝王枚，右掖司言實不才。", "宗伯秩禮天地開，帝歌難續仰昭回。", "微臣捧日變寒灰，遠慙班左媿遊陪。"]}