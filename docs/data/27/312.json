{"author": "則天皇后", "period": "唐", "type": "诗", "title": "從駕幸少林寺", "paragraphs": ["陪鑾遊禁苑，侍賞出蘭闈。", "雲偃攢峰蓋，霞低插浪旂。", "日宮疏澗戶，月殿啓巖扉。", "金輪轉金地，香閣曳香衣。", "鐸吟輕吹發，幡搖薄霧霏。", "昔遇焚芝火，山紅連野飛。", "花臺無半影，蓮塔有全輝。", "實賴能仁力，攸資善世威。", "慈緣興福緒，於此罄歸依。", "風枝不可靜，泣血竟何追。"]}