{"author": "明皇帝", "period": "唐", "type": "诗", "title": "過晉陽宮", "paragraphs": ["緬想封唐處，實惟建國初。", "俯察伊晉野，仰觀乃參虛。", "井邑龍斯躍，城池鳳翔餘。", "林塘猶沛澤，臺榭宛舊居。", "運革祚中否，時遷命茲符。", "顧循承丕構，怵惕多憂虞。", "尚恐威不逮，復慮化未孚。", "豈徒勞轍迹，所期訓戎車。", "習俗問黎人，親巡慰里閭。", "永言念成功，頌德臨康衢。", "長懷經綸日，歎息履庭隅。", "艱難安可忘，欲去良踟躕。"]}