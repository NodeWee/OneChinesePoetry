{"author": "魏徵、褚亮", "period": "唐", "type": "诗", "title": "郊廟歌辭 享太廟樂章 大明舞", "paragraphs": ["五紀更運，三正遞升。", "勛華既沒，禹湯勃興。", "神武命代，靈睠是膺。", "望雲彰德，察緯告徵。", "上紐天維，下安地軸。", "徵師涿野，萬國咸服。", "偃伯靈臺，九官允穆。", "殊域委賮，懷生介福。", "大禮既飾，大樂已和。", "黑章擾囿，赤字浮河。", "功宣載籍，德被詠歌。", "克昌厥後，百祿是荷。"]}