{"author": "王勃", "period": "唐", "type": "诗", "title": "鼓吹曲辭 臨高臺", "paragraphs": ["臨高臺，高臺迢遞絕浮埃。", "瑤軒綺構何崔嵬，鸞歌鳳吹清且哀。", "俯瞰長安道，萋萋御溝草。", "斜對甘泉路，蒼蒼茂陵樹。", "高臺四望同，帝鄉佳氣鬱蔥蔥。", "紫閣丹樓紛照曜，璧房錦殿相玲瓏。", "東彌長樂觀，西指未央宮。", "赤城映朝日，綠樹搖春風。", "旗亭百隊開新市，甲第千甍分戚里。", "朱輪翠蓋不勝春，疊樹層楹相對起。", "復有青樓大道中，繡戶文窗雕綺櫳。", "錦衣晝不襞，羅幃夕未空。", "歌屏朝揜翠，妝鏡晚窺紅。", "爲吾安寶髻，蛾眉罷花叢。", "狹路塵間黯將暮，雲間月色明如素。", "鴛鴦池上兩兩飛，鳳皇樓下雙雙度。", "物色正如此，佳期那不顧。", "銀鞍繡轂盛繁華，可憐今夜宿倡家。", "倡家少婦不須嚬，東園桃李片時春。", "君看舊日高臺處，柏梁銅雀生黃塵。"]}