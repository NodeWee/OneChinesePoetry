{"author": "明皇帝", "period": "唐", "type": "诗", "title": "校獵義成喜逢大雪率題九韻以示羣官", "paragraphs": ["弧矢威天下，旌旗遊近縣。", "一面施鳥羅，三驅教人戰。", "暮雲成積雪，曉色開行殿。", "皓然原隰同，不覺林野變。", "北風勇士馬，東日華組練。", "觸地銀麞出，連山縞鹿見。", "月兔落高矰，星狼下急箭。", "既欣盈尺兆，復憶磻谿便。", "歲豐將遇賢，俱荷皇天眷。"]}