{"author": "明皇帝", "period": "唐", "type": "诗", "title": "送張說巡邊", "paragraphs": ["端拱復垂裳，長懷御遠方。", "股肱申教義，戈劒靖要荒。", "命將綏邊服，雄圖出廟堂。", "三台入武帳，八座起文昌。", "寶胄匡韓主，華宗輔漢王。", "茂先慙博物，平子謝文章。", "盡節恢時佐，輸誠禦寇場。", "三軍臨朔野，駟馬即戎行。", "鼓吹威夷狄，旌軒溢洛陽。", "雲臺先著美，今日更貽芳。"]}