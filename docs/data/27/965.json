{"author": "柳宗元", "period": "唐", "type": "诗", "title": "鼓吹曲辭 鼓吹鐃歌 吐谷渾", "paragraphs": ["吐谷渾盛彊，背西海以夸。", "歲侵擾我疆，退匿險且遐。", "帝謂神武師，往征靖皇家。", "烈烈斾其旗，熊虎雜龍蛇。", "王旅千萬人，銜枚默無譁。", "束刃踰山徼，張翼縱漠沙。", "一舉刈羶腥，尸骸積如麻。", "除惡務本根，況敢遺萌芽。", "洋洋西海水，威命窮天涯。", "係虜來王都，犒樂窮休嘉。", "登高望還師，竟野如春華。", "行者靡不歸，親戚讙要遮。", "凱旋獻清廟，萬國思無邪。"]}