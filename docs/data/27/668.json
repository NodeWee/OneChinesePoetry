{"author": "不詳", "period": "唐", "type": "诗", "title": "郊廟歌辭 享太廟樂章 景雲舞", "paragraphs": ["惟睿作聖，惟聖登皇。", "精感耀魄，時膺會昌。", "舜慙大孝，堯推讓王。", "能事斯極，振古誰方。", "文明履運，車書同軌。", "巍巍赫赫，盡善盡美。", "衢室凝旒，大庭端扆。", "釋負之寄，事光復子。", "脫屣高天，登遐上玄。", "龍湖超忽，象野芊綿。", "遊衣復道，薦果初年。", "新廟奕奕，明德配天。"]}