{"author": "柳宗元", "period": "唐", "type": "诗", "title": "鼓吹曲辭 鼓吹鐃歌 苞枿", "paragraphs": ["苞枿𪒶矣，惟根之蟠。", "彌巴蔽荆，負南極以安。", "曰我舊梁氏，輯綏艱難。", "江漢之阻，都邑固以完。", "聖人作，神武用。", "有臣勇智，奮不以衆。", "投跡死地，謀猷縱。", "化敵爲家，慮則中。", "浩浩海裔，不威而同。", "係縲降王，定厥功。", "澶漫萬里，宣唐風。", "蠻夷九譯，咸來從。", "凱旋金奏，象形容。", "震赫萬國，罔不龔。"]}