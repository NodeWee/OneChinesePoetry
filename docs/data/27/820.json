{"author": "不詳", "period": "唐", "type": "诗", "title": "舞曲歌辭 功成慶善樂舞詞", "paragraphs": ["壽丘惟舊跡，酆邑乃前基。", "粤余承累聖，懸弧亦在茲。", "弱齡逢運改，提劒鬱匡時。", "指麾八荒定，懷柔萬國夷。", "梯山盛入欵，駕海亦來思。", "單于陪武帳，日逐衛文㮰。", "端扆朝四岳，無爲任百司。", "霜節明秋景，輕冰結水湄。", "芸黃遍原隰，禾頴積京坻。", "共樂還譙宴，歡此大風詩。"]}