{"author": "明皇帝", "period": "唐", "type": "诗", "title": "左丞相說右丞相璟太子少傅乾曜同日上官命宴東堂賜詩", "paragraphs": ["赤帝收三傑，黃軒舉二臣。", "由來丞相重，分掌國之鈞。", "我有握中璧，雙飛席上珍。", "子房推道要，仲子訝風神。", "復輟台衡老，將爲調護人。", "鵷鸞同拜日，車騎擁行塵。", "樂聚南宮宴，觴連北斗醇。", "俾予成百揆，垂拱問彝倫。"]}