{"author": "明皇帝", "period": "唐", "type": "诗", "title": "賜諸州刺史以題座右", "paragraphs": ["眷言思共理，鑑夢想維良。", "猗歟此推擇，聲績著周行。", "賢能既俟進，黎獻實佇康。", "視人當如子，愛人亦如傷。", "講學試誦論，阡陌勸耕桑。", "虛譽不可飾，清知不可忘。", "求名迹易見，安貞德自彰。", "訟獄必以情，教民貴有常。", "恤惸且存老，撫弱復綏強。", "勉哉各祗命，知予眷萬方。"]}