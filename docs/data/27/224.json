{"author": "明皇帝", "period": "唐", "type": "诗", "title": "餞王晙巡邊", "paragraphs": ["振武威荒服，揚文肅遠墟。", "金壇申將禮，玉節授軍符。", "免胄三方外，銜刀萬里餘。", "昔時吳會靜，今日虜庭虛。", "分閫仍推轂，援桴且訓車。", "風揚旌斾遠，雨洗甲兵初。", "坐見台階謐，行聞祅祲除。", "檄來雖插羽，箭去亦飛書。", "舟檝功須著，鹽梅望匪疎。", "不應陳七德，欲使化先敷。"]}