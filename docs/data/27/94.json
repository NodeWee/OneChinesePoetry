{"author": "太宗皇帝", "period": "唐", "type": "诗", "title": "喜雪", "paragraphs": ["碧昏朝合霧，丹卷暝韜霞。", "結葉繁雲色，凝璚徧雪華。", "光樓皎若粉，映幕集疑沙。", "泛柳飛飛絮，粧梅片片花。", "照璧臺圓月，飄珠箔穿露。", "瑤潔短長階，玉藂高下樹。", "映桐珪累白，縈峰蓮抱素。", "斷續氣將沈，徘徊歲云暮。", "懷珍媿隱德，表瑞佇豐年。", "橤間飛禁苑，鶴處舞伊川。", "儻詠幽蘭曲，同懽黃竹篇。"]}