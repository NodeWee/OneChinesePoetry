{"author": "太宗皇帝", "period": "唐", "type": "诗", "title": "幸武功慶善宮", "paragraphs": ["壽丘惟舊跡，酆邑乃前基。", "粵予承累聖，懸弧亦在茲。", "弱齡逢運改，提劒鬱匡時。", "指麾八荒定，懷柔萬國夷。", "梯山咸入款，駕海亦來思。", "單于陪武帳，日逐衛文㮰。", "端扆朝四岳，無爲任百司。", "霜節明秋景，輕冰結水湄。", "芸黃徧原隰，禾穎積京畿。", "共樂還鄉宴，歡比大風詩。"]}