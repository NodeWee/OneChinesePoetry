{"author": "不詳", "period": "唐", "type": "诗", "title": "郊廟歌辭 享太廟樂章 崇德舞", "paragraphs": ["五運改卜，千齡啓聖。", "彤雲曉聚，黃星夜映。", "葉闡珠囊，基開玉鏡。", "下臨萬宇，上齊七政。", "霧開三象，塵清九服。", "海溓星暉，遠安邇肅。", "天地交泰，華夷輯睦。", "翔泳歸仁，中外禔福。", "績踰黜夏，勳高翦商。", "武陳七德，刑設三章。", "祥禽巢閣，仁獸遊梁。", "卜年惟永，景福無疆。"]}