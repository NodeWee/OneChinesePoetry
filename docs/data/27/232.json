{"author": "明皇帝", "period": "唐", "type": "诗", "title": "鶺鴒頌", "paragraphs": ["伊我軒宮，奇樹青葱。", "藹周廬兮，冒霜停雪，以茂以悅。", "恣卷舒兮，連枝同榮，吐綠含英。", "曜春初兮，蓐收御節，寒露微結。", "氣清虛兮，桂宮蘭殿，唯所息宴。", "棲雍渠兮，行搖飛鳴，急難有情。", "情有餘兮，顧惟德涼，夙夜兢惶。", "慙化疎兮，上之所教，下之所效。", "實在予兮，天倫之性，魯衛分政。", "親賢居兮，爰遊爰處，爰笑爰語。", "巡庭除兮，觀此翔禽，以悅我心，良史書兮。"]}