{"author": "太宗皇帝", "period": "唐", "type": "诗", "title": "經破薛舉戰地", "paragraphs": ["昔年懷壯氣，提戈初仗節。", "心隨朗日高，志與秋霜潔。", "移鋒驚電起，轉戰長河決。", "營碎落星沈，陣卷橫雲裂。", "一揮氛沴靜，再舉鯨鯢滅。", "於茲俯舊原，屬目駐華軒。", "沈沙無故迹，減竈有殘痕。", "浪霞穿水淨，峰霧抱蓮昏。", "世途亟流易，人事殊今昔。", "長想眺前蹤，撫躬聊自適。"]}