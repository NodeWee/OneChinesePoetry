{"author": "柳宗元", "period": "唐", "type": "诗", "title": "鼓吹曲辭 鼓吹鐃歌 高昌", "paragraphs": ["麴氏雄西北，別絕臣外區。", "既恃遠且險，縱傲不我虞。", "烈烈王者師，熊螭以爲徒。", "龍旂飜海浪，馹騎馳坤隅。", "賁育搏嬰兒，一掃不復餘。", "平沙際天極，但見黃雲驅。", "臣靖執長纓，智勇伏囚拘。", "文皇南面坐，夷狄千羣趨。", "咸稱天子神，往古不得俱。", "獻號天可汗，以覆我國都。", "兵戎不交害，各保性與軀。"]}