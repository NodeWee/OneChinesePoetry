{"author": "明皇帝", "period": "唐", "type": "诗", "title": "初入秦川路逢寒食", "paragraphs": ["洛陽芳樹映天津，灞岸垂楊窣地新。", "直爲經過行處樂，不知虛度兩京春。", "去年餘閏今春早，曙色和風著花草。", "可憐寒食與清明，光輝幷在長安道。", "自從關路入秦川，爭道何人不戲鞭。", "公子途中妨蹴踘，佳人馬上廢鞦韆。", "渭水長橋今欲渡，蔥蔥漸見新豐樹。", "遠看驪岫入雲霄，預想湯池起煙霧。", "煙霧氛氳水殿開，暫拂香輪歸去來。", "今歲清明行已晚，明年寒食更相陪。"]}