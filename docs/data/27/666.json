{"author": "不詳", "period": "唐", "type": "诗", "title": "郊廟歌辭 享太廟樂章 鈞天[舞]", "paragraphs": ["承天撫籙，纂聖登皇。", "遐清萬宇，仰協三光。", "功成日用，道濟時康。", "璇圖載永，寶曆斯昌。", "日月揚暉，煙雲爛色。", "河嶽修貢，神祇効職。", "舜風攸偃，堯曦先就。", "睿感通寰，孝思浹宙。", "奉揚先德，虔遵曩狩。", "展義天扄，飛英雲岫。", "化逸王表，神凝帝先。", "乘雲厭俗，馭日登玄。"]}