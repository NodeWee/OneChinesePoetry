{"author": "韓淲", "period": "宋", "type": "诗", "title": "謝章令率同官載酒", "paragraphs": ["宿麥雨可種，野梅凍欲坼。", "令君領賓從，假日訪幽僻。", "陽升正初辰，道泰知有日。", "觴行既頻屢，談至或憤激。", "眷言數君才，何乃辱此邑。", "大夫如豫章，建厦固所急。", "簿公名家駒，薦士宜首及。", "尉曹學省彥，求盜豈其職。", "征官偉丈夫，名宦終見迫。", "顧我獨亡頼，甘作山林役。", "定遷且半載，未有如□□。", "溪山爲欣豫，閭里爭誦說。", "意同邀陶潜，事異過執戟。", "人事果好乖，推遷已疇昔。"]}