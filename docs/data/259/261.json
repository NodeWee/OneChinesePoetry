{"author": "韓淲", "period": "宋", "type": "诗", "title": "送昭武蔡倅", "paragraphs": ["春陰生曉寒，澗空雨冥冥。", "草迷側徑滑，車馬誰肯經。", "敲門有嘉客，故家駕屏星。", "道舊相□□，百年之典刑。", "昔我伯祖翁，忠惠與齊齡。", "契不減歐陽，驟語人解聽。", "昭武六百石，便當歸明廷。", "至今弦歌地，玉水流餘馨。", "君侯真不凡，山峙而淵渟。", "盤盤龜曳尾，昂昂鶴梳翎。", "東風吹眼明，倏然如酒醒。"]}