{"author": "韓淲", "period": "宋", "type": "诗", "title": "叔逢尊兄同二猶子季夏奉先翁南山先生初忌祠事宿安固山房長姪賦詩和章盈握余時客峨下莫與省掃東望悲哽入秋廼能賡載隨韵寫情不敢自以爲詩也", "paragraphs": ["詩筒南山來，緘題手親揭。", "三年蓼莪廢，楚愴不堪說。", "向來志顯揚，豈不願華燁。", "自量分予薄，斂退畏官熱。", "所冀短日延，得奉蘭羞潔。", "物聚斯有散，中豈長盍盍。", "吾翁燭此理，至言不苟發。", "謂宜發老更，前後祝哽噎。", "洞天俄趣還，玉鎖一笑掣。", "百年會歸盡，九原疑可作。", "傷心北岡松，長掛東嶺月。", "遥聞朱煒末，省掃俎豆列。", "我獨滯三峩，轉燭半年別。", "一生未禪悅，靜慮已朝徹。", "眷此顧復恩，追遠倍悽切。", "阿兄抱淵靜，諸阮更姱節。", "無忘溪翁銘，念念攸好德。", "靈源濬演迆，可使中遏絕。", "我雖懦不武，憤世能激烈。", "庶無忝所生，願賦濂溪拙。"]}