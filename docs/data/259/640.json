{"author": "韓淲", "period": "宋", "type": "诗", "title": "昨日過沈兄無隠邂逅楊溥子亦來溥子携酒就無隠飲余酒行頗虐病不勝焉席間先逸作詩道謝意", "paragraphs": ["落葉紛委山路榛，飯餘試作捫腹行。", "人家有竹不可款，負郭乃得席作門。", "座中邂逅執戟孫，携尊更約重論文。", "青橙紫蟹亦俱設，愧謝子意因余勤。", "諸公飲量江海吞，我病忽苦頭岑岑。", "不如淵明醉遣客，乃效灌夫觴貴人。", "懸知事急起排闥，君更追路仍挽襟。", "吾曹相從貴真率，如此可畏還可欽。", "扶牀走筆道不敏，祗恐匹馬來三軍。"]}