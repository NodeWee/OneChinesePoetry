{"author": "韓淲", "period": "宋", "type": "诗", "title": "俞伯輝主簿同徐必大判院見過澗上納凉約鮑南仲教授小酌次韵南仲所賦兼懷林德久國錄陳敬甫學士", "paragraphs": ["嘉禾古名郡，機雲信奇士。", "流風千載下，誰復數餘子。", "近年西疇仙，游戲在朝市。", "文章陳仲弓，合著蓬萊裏。", "俱嘗白鷗盟，恨別隔秋水。", "君侯乃其朋，訪我靈山底。", "一見欲傾盖，青眼照窗几。", "大抵交情深，不待早知己。", "學殖豈枝葉，詞林務根柢。", "堂堂郡賓客，千里爲之喜。", "顧言老場屋，眄焉每甚愧。", "衡門度長夏，風日忽清美。", "懷賢思晤言，泉石滿幽耳。", "固多長者轍，愛閑諒無幾。", "傳豅金閨路，剝啄快人意。", "雙谿南宮秀，留連今何似。", "要是同襟期，此道亦難爾。", "歡然君肯來，棋酒不能已。", "詰朝得新篇，誦歎有真味。", "載念平生親，髣髴夢中記。"]}