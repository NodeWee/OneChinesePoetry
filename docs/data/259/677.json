{"author": "韓淲", "period": "宋", "type": "诗", "title": "斯遠作冷語甚佳以其富貴神仙中致非畸人山澤所宜戲次韵柬之", "paragraphs": ["飛流作枕山作屏，采薇散髮神氣寧。", "巖扉無人晝長扃，幾回午夢驚獨醒。", "水邊石上草自馨，嵐光近散遠以凝。", "長飆撼樹時靜聽，灑然塵銷天籟清。", "幽禽刷羽飛來輕，泉源舞荇聲泠泠。", "殷雷收暑甘雨零，碧落乍空鸛且鳴。", "閑身無用心太平，試琢新語朱絃聲。", "世俗所爲吾不應，因君詩來如飲冰。"]}