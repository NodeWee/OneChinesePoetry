{"author": "韓淲", "period": "宋", "type": "诗", "title": "次韵", "paragraphs": ["宴坐寂不動，筆硯亦當屏。", "空虛四壁懸，况此夏方永。", "世塗緣業多，荆棘萬蓬梗。", "痛掃終未除，中抱絕清冏。", "老身伸縮餘，妙處頗能領。", "時舒腰脚頑，那復弔形影。", "日長掩關卧，睡熟呼弗醒。", "客來曾幾何，間亦乏酒茗。", "富貴今金張，功名更鄧耿。", "有味是桑麻，肥遯義尤迥。", "朋從趙與尹，堂齊偶鄰並。", "歡言修敏家，俱可話閑靜。", "此趣人勿驚，吾詩聊自省。"]}