{"author": "韓淲", "period": "宋", "type": "诗", "title": "八月初七日終夜大雷震雨如傾注風敗吾藩籬拔吾庭樹", "paragraphs": ["晴明天氣佳，草木浮光煇。", "珍禽各翔語，羣花競芳菲。", "人情春和時，怡遊類忘歸。", "常陽一以亢，旱甚翻歔欷。", "赤地至千里，焉有不年饑。", "家家望雲霓，想像陰雨霏。", "狂飈震雷吼，連夕恐非機。", "溪漲橋已解，拍岸欲平磯。", "所幸蛙黽爾，跳噪皆輕肥。", "居民其奈何，泥淖生理微。", "意欲問彼蒼，何日生清暉。", "由來此陰陽，歲事中和希。", "今年積秋熱，焦熬在郊圻。", "既雨復苦風，拔樹敗牆圍。", "后土無乾處，眇予將疇依。"]}