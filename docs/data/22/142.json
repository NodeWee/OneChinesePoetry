{"author": "蘇頲", "period": "唐", "type": "诗", "title": "先是新昌小園期京兆尹一訪兼郎官數子自頃沈痾年復一年茲願不果率然成章", "paragraphs": ["獨好中林隱，先期上月春。", "閑花傍戶落，喧鳥逼檐馴。", "寂寞東坡叟，傳呼北里人。", "在山琴易調，開甕酒歸醇。", "佇望應三接，彌留忽幾旬。", "不疑丹火變，空負綠條新。", "鬬蟻聞常日，歌龍值此辰。", "其如衆君子，嘉會阻清塵。"]}