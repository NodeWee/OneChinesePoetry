{"author": "韋嗣立", "period": "唐", "type": "诗", "title": "偶遊龍門北溪忽懷驪山別業因以言志示弟淑奉呈諸大僚", "paragraphs": ["幽谷杜陵邊，風煙別幾年。", "偶來伊水曲，溪嶂覺依然。", "傍浦憐芳樹，尋崖愛綠泉。", "嶺雲隨馬足，山鳥向人前。", "地合心俱靜，言因理自玄。", "短才叨重寄，尸祿愧妨賢。", "每挹挂冠侶，思從初服旋。", "稻粱仍欲報，歲月坐空捐。", "助岳無纖塊，輸溟謝末涓。", "還悟北轅失，方求南澗田。"]}