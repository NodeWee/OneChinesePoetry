{"author": "陳子昂", "period": "唐", "type": "诗", "title": "南山家園林木交映盛夏五月幽然清涼獨坐思遠率成十韻", "paragraphs": ["寂寥守寒巷，幽獨臥空林。", "松竹生虛白，階庭橫古今。", "鬱蒸炎夏晚，棟宇閟清陰。", "軒窗交紫靄，簷戶對蒼岑。", "鳳蘊仙人籙，鸞歌素女琴。", "忘機委人代，閉牖察天心。", "蛺蝶憐紅藥，蜻蜓愛碧潯。", "坐觀萬象化，方見百年侵。", "擾擾將何息，青青長苦吟。", "願隨白雲駕，龍鶴相招尋。"]}