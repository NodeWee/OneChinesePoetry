{"author": "韋嗣立", "period": "唐", "type": "诗", "title": "自湯還都經龍門北溪贈張左丞崔禮部崔光祿", "paragraphs": ["栖閑有愚谷，好事枉朝軒。", "樹接前驅擁，巖傳後騎喧。", "褰簾出野院，植杖候柴門。", "既拂林下席，仍攜池上樽。", "深期契幽賞，實謂展歡言。", "末眷誠未易，佳遊時更敦。", "俄看嘯儔侶，各已共飛鶱。", "延睇盡朝日，長懷通夜魂。", "空聞岸竹動，徒見浦花繁。", "多愧春鶯曲，相求意獨存。"]}