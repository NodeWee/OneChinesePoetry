{"author": "柴元彪", "period": "宋", "type": "诗", "title": "擊壤歌", "paragraphs": ["擊壤歌，擊壤歌，仰觀俯察如吾何。", "西海摩月鏡，東海弄日珠。", "一聲長嘯天地老，請君聽我歌何如。", "君不見丹溪牧羊兒，服苓餐松入金華。", "又不見武陵捕魚者，艤舟綠岸訪桃花。", "高人一去世運傾，或者附勢類饑鷹。", "况是東方天未白，非雞之鳴蒼蠅聲。", "朝集金張暮許史，蠛蠓鏡裏寄死生。", "犀渠象弧諧時好，干將鏌鋣埋豐城。", "失固不足悲，得亦不足驚。", "秋花落後春花發，世間何物無枯榮。", "十年漂泊到如今，一窮殆盡猿投林。", "平生舒卷雲無心，儀舌縱存甘喑喑。", "噫吁嘻！豪豬靴，青兕裘，一談笑頃即封侯。", "後魚纔得泣前魚，予之非恩奪非讎。", "眼前富貴須年少，吾將老矣行且休。", "休休休，俯視八尺軀，滄海渺一粟。", "憶昔垂九齡，牽衣覓李栗。", "回頭華髮何蕭蕭，百年光陰如轉燭。", "乃歌曰：不編茅兮住白雲，不脫蓑兮卧黄犢。", "仰天拊缶兮呼烏烏，手持鴟夷兮薦醽醁。", "乃賡載歌曰：招夷齊兮採薇，拉園綺兮茹芝。", "折簡子陵兮羊裘披，移文靈均兮佩瓊枝。", "敢問諸君若處廟廊時，食前方丈、侍妾數百得志爲之而弗爲。"]}