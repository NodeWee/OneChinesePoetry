{"author": "趙文", "period": "宋", "type": "诗", "title": "生日客朱溪主人云今年乃青山真生日也感其語作詩自壽", "paragraphs": ["人生難得真生日，正使百年才遇一。", "我今客裏值斯時，况復主人相款密。", "連宵舉酒爲我壽，滿眼雞豚破梨栗。", "壽牋投贈盛賓友，壽觴拜舞羅弟姪。", "假今家居那有此，米鹽紛糾費爬櫛。", "去年閩山收弟骨，日夜悲啼吟蟋蟀。", "歲晚方能負骨歸，此願已償甘似蜜。", "平生苦遭兒女累，十年求解如沐漆。", "今年二子各成婚，坐看明年婚嫁畢。", "雲邊太史相邂逅，許我行年七十七。", "蓋棺以前日一詩，萬首猶堪劍南匹。", "未知先生竟肯否，不肯便問天公乞。"]}