{"author": "趙文", "period": "宋", "type": "诗", "title": "黄西有以清江李侯書來袁見招不果就既去西有五十韻見寄次其韻", "paragraphs": ["地僻谷自淳，此世有羲軒。", "行携二三子，讀書秋樹根。", "不擬山水窟，忽枉君侯轓。", "携持貴人意，僕口不憚煩。", "居然寒谷底，暖以扶桑暾。", "是時花正濃，主客共清樽。", "欣聞結駟盛，下賁窮巷原。", "恍如神仙人，謁入晉賀元。", "舊谷雖可記，白髮各已拚。", "細論別來事，感愴將何言。", "愁予守破研，石田疲老犍。", "羨君行萬里，天宇橫孤鶱。", "唯思山林寂，頗厭朝市喧。", "夔州華髮女，欲嫁誰能昏。", "堂堂李元禮，今代真龍門。", "胸中有人物，犖然剖籬藩。", "好春播伊耆，神火驚陸渾。", "詞章軼唐人，天馬出大宛。", "翰墨掩晉代，鳳翥龍蛇奔。", "如何肯下顧，草間麞與猿。", "殷勤遠贈我，一紙春風痕。", "空中實自愧，在上安敢援。", "坐對大將軍，有虱不得捫。", "豈不念長饑，終恐成素飱。", "故人有宿諾，未敢覆手翻。", "泫然還明珠，甘此煙雨村。", "寄謝河陽公，敢當石與溫。", "願公茂功業，南國資于蕃。", "行當從公歸，衮繡相府尊。", "嗟我與夫子，結契在仍昆。", "新知猶可樂，宿好况彌敦。", "中腸未抒寫，別涕已潺湲。", "行行一尊酒，相送玉溪源。", "自從別君來，夜瞻太微垣。", "可憐一寸心，摇摇風中幡。", "采采澗邊蒲，欲扣黄堂閽。", "行窺溟渤大，詎止雲夢吞。", "省穡不堪用，愧我小國蘩。", "奈何疲津梁，卧病守一墩。", "欲往未可必，歎息誰與論。", "大哉天地德，六合回春暄。", "向來作詩禍，蕩滌從此番。", "永言結我舌，有如啖鉛礬。", "高居遠俗氛，靜坐收驚魂。", "皇皇仁義塗，自茲改乘轅。", "願君篤久要，好語時溫存。", "借君千頃波，清我汎濫袁。", "飽讀古人書，仰酬明主恩。", "諸公盡蕭曹，二皓自綺園。", "來詩豈可和，什襲傳兒孫。"]}