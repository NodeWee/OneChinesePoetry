{"author": "趙文", "period": "宋", "type": "诗", "title": "揚州后土廟瓊花香如蓮花落不著地丙子一夕大雷雨失花所在相傳以爲上天云", "paragraphs": ["朔風吹沙淮浪白，二十四橋沉冷月。", "顛雷夜半撼蕪城，雪萼瓊絲破空碧。", "金瓶歲歲獻君王，玉罌泛酒蓮花香。", "明光殿閉沙漠遠，人自無情花斷腸。", "落蘂飛天識天路，何如拔樹飛昇去。", "唐昌遊女再歸來，城中只賣瓊花露。", "江南俘客吟如叫，想像裁詞不成調。", "天宮夜宴按霓裳，玉女擎花紫皇笑。"]}