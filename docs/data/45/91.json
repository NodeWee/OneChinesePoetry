{"author": "孫嵩", "period": "宋", "type": "诗", "title": "冬初雜興  其五", "paragraphs": ["殘花與新蕊，不共橫斜枝。", "摧謝得清峭，獨照冰霜時。", "寒梅正如此，他木乃變衰。", "此由觀世物，特以厄見奇。", "古云桑落節，當有新醪篘。", "得秫釀幾何，撥甕香浮浮。", "醇熟不足計，醒醉亦自籌。", "得酒乃逕飲，無酒亦可休。", "絕憐未知道，顛倒阮與劉。", "百年有事業，遑云逃糟丘。"]}