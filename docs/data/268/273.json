{"author": "王之道", "period": "宋", "type": "诗", "title": "過集湖德濟廟用趙尉廉留題韵示周欽夫程彦游", "paragraphs": ["秋陽汎汎流清暉，帆腹不張旂脚垂。", "靈祠輪奐湖之麋，水天一色成玻瓈。", "西軒爽塏高不危，憑欄下瞰群山卑。", "鬼神亮我心無欺，風濤縱險夫何疑。", "區區奔走勞驅馳，和光未免世俗隨。", "相逢一笑聊伸眉，明朝摻袂還東之。", "蕭曹有節未見奇，往往樵牧相鄙夷。", "吾生傾否會有時，窮愁過眼無足悲。"]}