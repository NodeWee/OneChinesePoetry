{"author": "陳棣", "period": "宋", "type": "诗", "title": "傷春詞", "paragraphs": ["春風兮颸颸，春日兮遲遲。", "草木秀兮原野，蘭茝芳兮水湄。", "美人去兮何所，白雲深兮莫窺。", "望極浦兮掩淚，倚危檻兮懷思。", "囁嚅兮鳦語，連娟兮蝶飛。", "感微物兮靈偶，私自憐兮芳時。", "玲瓏兮瓊珮，沉寂兮蕙幃。", "對芳時兮太息，豈獨凜秋兮足悲。", "香消悴兮□鸞鏡，愁委積兮堆蛾眉。", "登山臨水兮有蘭夢，斷雁沉魚兮無錦詩。", "鶗鴂鳴兮衆芳衰，春冉冉兮不可羈。", "人生行樂兮將何之，王孫王孫兮胡不歸。"]}