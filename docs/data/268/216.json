{"author": "王之道", "period": "宋", "type": "诗", "title": "再用前韵謝潘壽卿見和二首  其一", "paragraphs": ["小人南郭綦，君子東家丘。", "相從濡須塢，雪案風颼飀。", "眼界眩兜綿，耳根鬨鳴球。", "何妨具杯酌，一笑寛百憂。", "不見劉带花，逢愁但揺頭。", "時來看崔盧，姓名覆金甌。", "我願霽晨霜，栗烈還温柔。", "黄金著高柳，綠浪翻來麰。", "要令扶犁兒，力田遂逢秋。", "飽食奚所須，鼓腹同天游。"]}