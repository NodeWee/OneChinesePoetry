{"author": "王之道", "period": "宋", "type": "诗", "title": "上元後漕幕同僚二十八人會飲於西湖登千佛閣運幹趙漁樵希聖以坡詩七言絕句分韵得陌字", "paragraphs": ["福星臺畔依紅客，厭踏紅塵穿紫陌。", "湧金門外泛蘭舟，兩岸融融春水拍。", "隔浦笙歌寄幽思，向陽花柳饒春色。", "六橋突兀披丹青，千佛森羅眩金碧。", "登臨肯作懷古愁，志在雲臺書竹帛。", "須臾飲散晚風號，卻掃陰霾生桂魄。"]}