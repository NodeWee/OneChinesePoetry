{"author": "王之道", "period": "宋", "type": "诗", "title": "有薦胡仁叔爲歷陽令者仁叔以詩送知己暇日楊德潤錄以示予因次其韵", "paragraphs": ["四海皆兄弟，三界是道場。", "果且無彼我，安用分封疆。", "胡公歷陽來，氣焰何可當。", "威嚴走邸吏，不露太守章。", "錦衣榮會稽，暮雨成高唐。", "觀望改儕輩，鷄群鶴昂昂。", "斯民苦兵火，有意哀勞傷。", "豈無九轉丹，爲助千金方。", "古來記循吏，不稱苟道將。", "殺弟自取酷，防人人所防。", "子潛去少室，淵明戀柴桑。", "出處雖異事，一夢歸黄粱。", "昔日骨己朽，傷哉今也亡。", "邶國歌柏舟，曹風賦鵜梁。", "秋來河伯喜，未睹若與洋。", "大小自有見，一笑還兩忘。", "我生分每越，泉石成膏肓。", "棄遺等麟角，空虚漫龜腸。", "常欲埋車輪，除姦繼張綱。", "召此人氣和，致彼天時康。", "語之有暇矣，未窺夫子墻。", "理所不可及，馬腹徒鞭長。", "詎知王者師，異日韓張良。", "願言三顧廬，卧龍起南陽。"]}