{"author": "李若水", "period": "宋", "type": "诗", "title": "贈張墨卿", "paragraphs": ["張侯自是風騷將，畫月裁雲三百篇。", "玉堂未許代王綍，聊作漫尉黄河邊。", "綠林豪客玩國憲，探丸境上如鷹鸇。", "遣奴識天得秘策，一旦就戮逃無緣。", "霞旌霜刃鼓雷發，凱旋夾路人駢肩。", "元老聞之喜折屐，徑入奏章丹扆前。", "佇□黄紙飛敕來，金印如斗官九遷。", "莫笑書生太疲軟，時來亦許參凌烟。"]}