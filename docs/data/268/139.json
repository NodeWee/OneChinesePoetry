{"author": "王之道", "period": "宋", "type": "诗", "title": "彦嘉通守當今之俊偉人也余心向慕之常以未獲識君爲恨茲因孔純老遂有邂逅之適其何幸如此將歸純老置酒餞别僕實預坐酒數行純老丐詩於彥嘉以記坐上笑談之樂頃刻掃數百言揮毫落紙雲烟飛動永叔所謂盈前盡珠璣一一難簡汰者殆謂是邪索鄙句不敢以固陋辭輒和北莊二詩奉呈  其二", "paragraphs": ["顛風送飛雨，日日吼東北。", "簷聲決江河，傾瀉不成滴。", "朝來喜新霽，晨光透雲隙。", "垂楊翠幄開，遠岫青蓋立。", "孔君公事暇，侯子歸期逼。", "開樽且精設，論文萃清集。", "顧我老無能，分甘口挂壁。", "行矣不可挽，思君浩無極。"]}