{"author": "王之道", "period": "宋", "type": "诗", "title": "冬不雪春苦雨外臺爲民心惻檄郡請禱於法輪應感尊者悉獲靈貺曾不終日教授有詩以發揚盛美郡人相山居士聞而悦之勉次其韵", "paragraphs": ["誰令一日如三秋，仁人方念淮南州。", "斯民忍饑望麰麥，積雨又有傷殘憂。", "冬温土燥生春瘴，半夜風聲來枕上。", "曉看飛雪欲堆簷，白馬參差攅玉嶂。", "年饑高下藝麥多，暴如山阜汸如河。", "那知雪欲苦淫潦，兩岐半吐翻隨波。", "欣聞萬事一言了，使者勤民坐待曉。", "指麾郡將率官僚，出郭共迎羅漢禱。", "由來天意每因人，況自至誠宜感神。", "明朝披霧走烏轡，晴光杲杲清無塵。", "回頭菽粟賤如水，醉飽田間摩腹觜。", "周行四海不齎糧，可但攜壺餉鄰里。", "出遊遂繼文昌謠，追鋒行赴公車招。", "快將劉晏幹排手，衮衣入相禆唐堯。", "廣文才氣邁燕許，分教芹宫從少駐。", "政德穏步玉筍班，好尾輶軒上天去。"]}