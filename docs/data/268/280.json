{"author": "王之道", "period": "宋", "type": "诗", "title": "鹿泉居士王覺民頗有杜子美不徹之惱和東坡憶梅韵箴其膏肓", "paragraphs": ["鹿泉居士身若槁，不慣看花夢顛倒。", "桐廬有客燕新昬，妄託嬌癡重伊惱。", "凍雲垂地雪欲落，斷雁呌群天尚早。", "一枝何處寄春來，便覺寒窗自華好。", "瓊瑶萬里眼界淨，咫尺前村莫輕掃。", "留將青女伴孤芳，長向茅齋照衰老。", "先生才思老不進，寤寐池塘見春草。", "對花酌酒祝東君，煩把窮通問蒼昊。"]}