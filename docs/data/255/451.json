{"author": "劉克莊", "period": "宋", "type": "诗", "title": "追用南塘韻題尹剛中潜齋", "paragraphs": ["幽士慕鱗潜，通人笑蚓廉。", "誑腸齏味美，節腹筍生添。", "諸老徒推轂，先生且下簾。", "食惟陳簋二，餽不費金兼。", "和靖招延晚，方齋仕進恬。", "緒言傳粹密，古調掃穠纖。", "紫氣來傍境，靈氛告吉占。", "因思眠雨艇，得似曝晴簷。", "無己游坡谷，徂徠客弼淹。", "芻言輕一羽，未必動巖瞻。"]}