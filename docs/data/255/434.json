{"author": "劉克莊", "period": "宋", "type": "诗", "title": "十一月二日至紫極宮誦李白詩及坡谷和篇因念蘇李聽竹時各年四十九予今五十九矣遂次其韻", "paragraphs": ["翰林兩僊人，偶來聽風竹。", "蕭蕭玉千竿，采采綠一掬。", "少時負不羣，中歲乃見獨。", "嗟余長十年，所至戀三宿。", "徑當還笏歸，奚俟揲蓍卜。", "夜郎與儋耳，老大費往復。", "宜州殿其後，路險車又覆。", "山中採芝去，舍下炊粱熟。"]}