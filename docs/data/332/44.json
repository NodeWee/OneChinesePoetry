{"author": "杜範", "period": "宋", "type": "诗", "title": "黄兄宇出示湯丈追和春日詩適有會余情者次韻", "paragraphs": ["君不見西山凜凜百世師，忍窮受餓終采蕨。", "又不見醜謬遺臭幾千載，當年方丈厭肥滑。", "孰得孰失試大觀，較若五味辨甘辣。", "冶容媚世吁可憐，羞面顧影自塗抹。", "名利物我爭錙銖，語笑詡詡已衷甲。", "方嗟天際暮雲深，還見牆陰春草茁。", "旨哉君詩良起予，重把心事爲君說。", "百年功名亦漫爾，塵路投蹤何日脫。"]}