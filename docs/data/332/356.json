{"author": "岳珂", "period": "宋", "type": "诗", "title": "予以謬作數種并總所奏藁遺參贊高紫微聞以閲讀未及賜報平日正病無人爲過目者茲不特餉所有別白半生漫浪筆研間爲不虛矣因贈二首  其一", "paragraphs": ["夜半軍書尚掣鈴，想應欹枕夢難成。", "新涼頗復欺長夏，舊事何妨閲短檠。", "人說文衡真有託，公於詩卷若爲評。", "復襄遺跡今如許，試考當時六萬兵。"]}