{"author": "岳珂", "period": "宋", "type": "诗", "title": "六月二十一日內引賜對緝熙殿玉音宣問漏下數刻將退賜金幣香茗有差既而御筆除長地官將旨八路復賜一札兼鎮姑孰敬紀感遇以昭恩榮四首  其三", "paragraphs": ["曾窺遺制辨中朝，更帖驍游八座貂。", "空有丹心酬雨露，詎應赤脚踏煙霄。", "人繇汲汲知堯舜，我豈區區事管蕭。", "不是鸞臺勤再詔，狂言何以發芻蕘。"]}