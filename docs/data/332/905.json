{"author": "岳珂", "period": "宋", "type": "诗", "title": "王文公赴官修學二帖贊", "paragraphs": ["態騰踔而多疎，意軒昂而多趣。", "倏焉如籋電之駒，沛然如縱壑之魚。", "使之爲山澤之癯，抱是道以自娛，聞清風而興起，望膏澤之沾濡，膚寸所形，粃糠金朱，豈不毅然大丈夫。", "然而律之以芝繇之法度，考之以羲獻之範模，媲行楷而已變，質隸草而多拘。", "顧欲以之擅八體，教六書，合天下同軌之車，而不容有一轍之殊，茲其所以僨于康莊之衢。", "吁。"]}