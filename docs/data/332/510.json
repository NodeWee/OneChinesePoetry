{"author": "岳珂", "period": "宋", "type": "诗", "title": "己亥八月廿一日除書予拜太平興國宮祠官呈趙季茂", "paragraphs": ["世間何物最是閒，司諫拂衣歸華山。", "倦來忘記省不得，依約此語祥符間。", "終南捷徑本自錯，老子新司紫元鑰。", "官家雇我作閒人，有酒醉呼端不惡。", "歲糜廩粟月俸錢，豢鶴有料芝有田。", "人生何必待有用，我老得此寧非天。", "君不見當年把臂龍圖上，司諫放歸元未放。", "又不見倦翁山行醉復醒，說著拂衣今亦忘。"]}