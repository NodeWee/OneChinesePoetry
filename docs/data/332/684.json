{"author": "岳珂", "period": "宋", "type": "诗", "title": "六月二十一日內引賜對緝熙殿玉音宣問漏下數刻將退賜金幣香茗有差既而御筆除長地官將旨八路復賜一札兼鎮姑孰敬紀感遇以昭恩榮四首  其四", "paragraphs": ["單軺從此歷湖陰，自愧便蕃聖澤深。", "贈策不煩秦士歎，埋輪聊見漢臣心。", "主憂未解誠知辱，民瘵猶思力不任。", "表語拳拳懷美報，用中聊以當虞箴。"]}