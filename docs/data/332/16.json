{"author": "杜範", "period": "宋", "type": "诗", "title": "仲夏朔汰卒羣鬨驚擾居民內外凜凜撫而賚之而後少定人情憂畏警夜愈嚴一夕霈雨羣心頓甦張倅作喜雨詩見示因和其韻", "paragraphs": ["居家多惰拙，爲國常隠憂。", "有時發魯嘆，乃或遭楚咻。", "壞證至束手，錯事皆從頭。", "收汙挑怨憤，作勞睨嬉遊。", "變成生悍卒，禍已延數州。", "胡然近輦轂，豈不聞高侯。", "大决多所傷，小安其可偷。", "悍心未熨帖，轉手即寇仇。", "嗟哉逢不辰，老矣何所投。", "人力豈足恃，天意或爲謀。", "連夕蒸霮䨴，崇朝洗歊烰。", "巷陌收燥坌，河渠漲濁流。", "仰首戴恩育，歡心誰怨尤。", "國步自茲穩，吾志將何求。", "高人贈我詩，妙語清於秋。", "口誦殊未已，頭痛頓已瘳。", "欣然萬宇氣，快以一筆收。", "仁隣幸可卜，舊好今自修。", "願言爲明時，却顧思遠猷。", "王度殊未飭，人情過則休。", "朽索難繫馬，機心或驚鷗。", "君方抱經濟，我當歸樊丘。"]}