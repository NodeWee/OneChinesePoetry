{"author": "岳珂", "period": "宋", "type": "诗", "title": "戊戌二月十日京湖袁總郎以堂帖至有詔復除戶侍總饟", "paragraphs": ["晝長欹枕酣春卧，剝啄敲門驚夢破。", "雙旗健步衣正黄，爵羅駭見久未嘗。", "泥紫一封芹詔香，王人繭牘親遣將。", "老夫五年坐奇謗，身則漁樵志猶壯。", "豈無戀闕如子牟，强擬隨裝學張敞。", "浮雲滿空能蔽日，雲散天空日華出。", "千三百載春又春，杜陵久矣無斯人。", "黄衣走塵漫踆踆，縱了桴鼓何足云。", "姑言絮舜工負恩，堯天舜日定不爾。", "皎皎太空無點滓，當時下書便疑似。", "聊坐和歌焉熱耳，寧比三光覆盆底。", "金羈欲脫還從頭，絡頭齕草均一牛。", "吾身本是報恩具，千年萬年屬明主。", "感恩欲愬淚如雨，且願投讒畀豺虎。"]}