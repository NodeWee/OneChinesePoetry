{"author": "岳珂", "period": "宋", "type": "诗", "title": "比聞趙季茂奉板輿行春甚樂予躍然效之是日乃值大風雨昏後倦歸則素月流天仍復晴矣自此連日春色尤濃杏已過雨紅英滿地悵然有作因寄", "paragraphs": ["棠湖有病客，破鼎支藥糜。", "青陽動新晴，兀兀厭坐馳。", "靜聞簫鼓閙，翠幰行春堤。", "柔風吹簾旌，杲日浮屏緹。", "行厨依竹裏，繡幙聯江湄。", "爲問來者誰，板輿雙侍姬。", "光彩照路傍，拍舞襄陽兒。", "病翁禪定心，久矣沾絮泥。", "一念忽隨喜，聊復相追隨。", "家人治尊罍，夜漏覘晨晞。", "擁被起躍然，不知筋力痿。", "破曉始三弄，衝寒纔一巵。", "爚如滿天星，湛湛開青池。", "晨光透戶牖，纖塵寂不吹。", "倏焉雲頭催，隨以雨脚垂。", "汀蘋振淅瀝，岸柳驚紛披。", "度塘如度橋，跬步窘且危。", "往謁乘驛使，席間如鼓鼙。", "主賓無軟語，僮僕侵寒肌。", "一坐禮敬疎，四顧面色黧。", "亟就兒女曹，疾駕掀重帷。", "擁爐共炙手，悔游仍攢眉。", "須臾呼酒炙，稍覺春融怡。", "棠湖暫紓望，苜盤充療饑。", "一杯復兩杯，膚粟欣平治。", "先登潯陽樓，次讀琵琶詩。", "來往信底忙，吟哦聊自欺。", "江柁晝摇兀，市聲晚啞咿。", "估客維岸傍，樵徑行歌歸。", "宿靄了未收，溟濛沾人衣。", "落莫興易闌，扶輿力將疲。", "却從名園游，款戶訪故知。", "蔬甲拆青嫩，池光摇碧漪。", "桑顛宿雞鳴，柳畔新鶑啼。", "主人相顧笑，謂此亦足棲。", "曾留長者轍，更著名人題。", "廬山三萬峰，一碧天與齊。", "千古真面目，庶幾今見之。", "遂開成趣軒，夕宴陳尊彜。", "庖鯖詫彫俎，幻火後眩奇。", "沙苑出細肋，好音來赫蹏。", "紙尾有醉字，恍如寫烏絲。", "意者天機全，落筆驚傾欹。", "長鱷白浪捲，踞蛤青雲期。", "佳客不我從，逸興何所爲。", "整鞅固已屢，鳴漏將何其。", "九衢月似霜，烏鵲仍遶枝。", "風乾路猶濕，雲淡星不移。", "已成歸兮賦，更作悵然疑。", "詰朝益明媚，一瞬變四時。", "天機豈易測，我惑寧不滋。", "嘗聞士之遭，臯夔異周伊。", "如何不後先，翻覆成嘑唏。", "昨何爲而寒，今何爲而熙。", "中間出一夕，乃爾變慘悽。", "吾昨解印綬，一舸來自西。", "天道皆自然，肯以陰晴窺。", "况此瞬息觀，詎可分兩岐。", "爲言獨醒者，今昔無町畦。", "從今好天色，更請還一鴟。", "東尋五雲谷，西渡三峽溪。", "杏開董奉壇，桃映康俗祠。", "景物看吐吞，冷暖隨呵撝。", "以此青田釀，酌之滄海蠡。", "藍輿乘兩肩，倒載白接䍦。", "真意浹三益，和氣重四支。", "持之藥吾疾，正可扶衰羸。", "明窗睡久酣，舊業荒於嬉。", "正當出囈語，走筆縈虹蜺。", "追書浹旬事，幸免然豆萁。"]}