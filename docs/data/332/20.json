{"author": "杜範", "period": "宋", "type": "诗", "title": "花翁將歸婺女因爲江西遊有長篇留別社中次韻送之", "paragraphs": ["曠士隘宇宙，孰爲君家山。", "逸興渺湖海，孰遣君意還。", "胡然動行色，便欲生慘顔。", "新篇寫襟素，和章就詞班。", "亦念塵坱客，肯照窗几間。", "懷舊徒感愴，搜語愧冥頑。", "兩年重憂患，悲涕不勝潸。", "一身纏疢疾，形骸頓已孱。", "籲天凡幾疏，無路扣九關。", "望絕鍾鼎貴，分甘茅衡跧。", "薾然一疲駑，不願十二閑。", "送君爲心折，把酒慙量慳。", "行行速京洛，去去難追攀。", "莫上八詠樓，且宿雙溪灘。", "爲問赤松子，世道何其艱。"]}