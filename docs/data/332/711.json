{"author": "岳珂", "period": "宋", "type": "诗", "title": "嘉熙四年九月奉詔改明年元爲淳祐閏十二月降德音", "paragraphs": ["我生淳熙間，今復見淳祐。", "粵從髮覆額，及此已衰耇。", "恭惟孝皇聖，是時方在宥。", "兩宮俱萬年，薄海同一候。", "四時無札癘，仍歲稱大有。", "布政具方策，詒謀謹封守。", "中更繼代三，更閲改年九。", "帝心思止當，休命侈誕受。", "夫何邇年來，譴告頗輻湊。", "災流雨雹行，星以妖彗奏。", "烏暘爍天地，蝗害徧田畝。", "饑氓腹□□，遺穗莽如帚。", "莫量天降疵，但見證書咎。", "嗟予斗升□，濫此符竹剖。", "眼看人穽崖，心愧吳父母。", "忽傳一札下，取法四宗舊。", "既叶天人助，復期風俗厚。", "熙陵道化盛，仁祖歷年久。", "華旦盛太平，中天開永阜。", "願言緝熙襲，還見泰和又。", "三春霈雷雨，一洗徧宇宙。", "桁楊空滯冤，緡庾釋逋負。", "無文祀咸秩，有纇網皆漏。", "果聞精祲合，悔禍屈伸肘。", "先清塞壖塵，猩鼯盡驚走。", "次反沙磧廬，鴻雁悉馴揉。", "三白在臘前，一雨見春後。", "星躔順宣夜，潢池息白晝。", "人心本易孚，天道常善救。", "是知天愛君，豈不公所覆。", "芻蕘志報上，一言發白獸。", "願惟實德心，對此歲事首。", "帝臨心肯貳，俊籲賢必右。", "體茲生物心，持此經濟手。", "仁民始及物，育稼須去莠。", "一念端弗忘，九關真可扣。", "補裳儻因線，納約當自牖。", "不量疎遠姿，尚可感通否。", "葵傾久未降，芹獻幸匪陋。", "輶軒應轉聞，聊當小人缶。"]}