{"author": "岳珂", "period": "宋", "type": "诗", "title": "九江霜蟹比他處黑膏凝溢名冠食譜久擬遺高紫微而家僮後期未至以詩道意", "paragraphs": ["君不見東來海蟹誇江陰，肌如白玉黄如金。", "又不見西來湖蟹到沔鄂，玉軟金流不堪斫。", "九江九月秋風高，霜前突兀贍兩螯。", "昆吾欲割不受刀，頗有萇碧流玄膏。", "平生尊前厭此味，更看康廬拂空翠。", "今年此曹殊未來，使我對酒空悠哉。", "舊傳騷人鍊奇句，無蟹無山兩孤負。", "老來政欠兩眼青，那復前籌虛借箸。", "祇今鄉國已駿奔，軍將日高應打門。", "流涎便作麯車夢，半席又擬鍾山分。", "先生家住岷峨脚，屢放清游仍大嚼。", "襟期盡醉何日同，試筮太玄呼郭索。"]}