{"author": "岳珂", "period": "宋", "type": "诗", "title": "唐世有刺郡江表者時宰囑以新淦出筆令製以寄刺史始至召佳手一老父應命百日而得二管馳貢相府一見已訝其遲且鮮試之乃絕不堪大怒曰數千里乃寄兩管惡筆來刺史聞之懼欲寘老父於罪老父訴曰使君毋草草我所製乃歐褚所用丐先示以相君翰墨容再製苟不稱甘鼎鑊遂示之慨然曰如此只消使君三十錢筆不日獻五十管暨再使至長安相一試大喜復書令優賜匠者夜窗偶試毘陵張顥筆戲爲之賦", "paragraphs": ["世間未必無臯夔，九疑虞舜不可追。", "武皇銳意開絕漠，推鋒乃亦有衛霍。", "嗟哉格物本一理，顧人所用何如耳。", "筆工在昔本市傭，束毫傳筦求售同。", "誰云進技不進道，意匠輒與歐褚通。", "虔州刺史募佳筆，雙筦何堪須百日。", "星馳一騎到長安，試手鳳池隨弃擲。", "老奴恂慄丞相嗔，能用此筆能幾人。", "願窺翰墨減工製，必使揮毫誇入神。", "斗杓春回開電笑，橐籥果符人所料。", "中山聚族儻未殫，束帛那容及年少。", "是知人才用舍別識惟一心，皋夔衛霍無古今。", "妍媸能否俱在上所使，此筆區區正其比。", "我生識字僅一丁，眼前所見徒毘陵。", "未知當年新淦果何若，正恐鍾衛二王無合作。", "君不見此老一去知幾年，當時鑒裁無復傳。", "紛紛雞毛抱筩賣，恰費書傭三十錢。"]}