{"author": "岳珂", "period": "宋", "type": "诗", "title": "吳季謙侍郎送家釀香泉絕無灰得未曾有戲成報章", "paragraphs": ["義豐愛酒憎官壺，日長忍渴呼酪奴。", "自言畏灰如畏虎，有酒不向官坊酤。", "當家香泉世無比，米潔麯甘醇且美。", "釀時不著一點灰，滿酌寒泉挹清泚。", "小槽滴瀝竹筧承，冰渠夜濺真珠明。", "一泓澄澈玉無底，滿甕盎盎春風生。", "釀成不肯飲俗客，澆著柴桑舊時宅，共此千年醉眠石。", "更將餘瀝走馬軍，來注吾家老瓦盆，許我自飲不許分。", "老境宦游環軌轍，官酒徧嘗隨地別，何曾見灰能作孽。", "饑來一腹大於蟬，鯨呿自覺吸百川。", "是灰是酒俱不辨，豈問他州并異縣。", "今夕何夕翻露漿，扣壺一洗灰土腸。", "君不見柴桑于酒特寓意，相逢不擇賤與貴，要是醇醨均一致。", "汝陽後來帝家子，路逢麴車不知味，流涎正復何所謂。", "貧爲田舍富天宗，遇酒隨飲莫適從。", "豈如仙家居義豐，無懷自與造化通。", "彼燧人氏初何功，酬君三語將無同。", "同不同，君信否。", "黄花飄香石耐久，明日山行且携酒。"]}