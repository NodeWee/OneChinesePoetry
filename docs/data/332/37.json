{"author": "杜範", "period": "宋", "type": "诗", "title": "夜讀花翁詩什有感漫成鄙句拜呈藉以求教癡目駭見異寶揣摩贊歎徒犯古人衒嗤之戒耳", "paragraphs": ["士有當世志，誰肯專詩名。", "自古巧文字，與道關廢興。", "傾座聽君語，雄辨窮粗精。", "目中無全牛，肯綮技未經。", "胡爲趁風月，候蟲相與鳴。", "靜夜誦佳什，泠然如夢醒。", "瘦語自腴澤，險句自穩平。", "譬彼有源水，隨流作幽清。", "奇抱歎皓首，敗屋挑寒燈。", "天運豈其然，人力非所能。", "我讀淵明詩，悠悠千古情。", "銜觴豈好飲，采菊非餐英。", "何時共臯益，賡歌在虞庭。"]}