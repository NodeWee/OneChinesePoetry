{"author": "岳珂", "period": "宋", "type": "诗", "title": "六月二十一日內引賜對緝熙殿玉音宣問漏下數刻將退賜金幣香茗有差既而御筆除長地官將旨八路復賜一札兼鎮姑孰敬紀感遇以昭恩榮四首  其一", "paragraphs": ["曲廊青瑣午陰遲，一朶紅雲擁緝熙。", "便座詢猷親帝問，近璫承詔引朝儀。", "小臣曾是鵷鴻舊，夙幸還瞻龍鳳姿。", "出殿陛郎驚漏下，兩行簾日影參差。"]}