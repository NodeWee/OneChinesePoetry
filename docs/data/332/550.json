{"author": "岳珂", "period": "宋", "type": "诗", "title": "十一月十五日忽苦舌瘍甚不能飲食憊卧一榻戲成", "paragraphs": ["君不見東坡昔步虎溪月，夜聽溪聲廣長舌。", "溪聲不斷流不枯，此段磊落真丈夫。", "一生吾伊換喑嗚，嗟哉三寸予豈無。", "公子搢紳陳禮法，枕麴無思噤如蛤。", "辯士說客談縱橫，叱牛惟解供力耕。", "爾來更自作奇痛，晝苦吟呻夜妨夢。", "伏床啜粥猶漓浪，臠肉持將堪底用。", "太倉受禾三百廛，大官烹羊俱鼎羶。", "瀛洲給膳稱學士，飽食端居今六年。", "生平元不負此舌，欲辦一奇了無說。", "更憎此舌工負予，乃復累我七尺軀。", "鴟夷榼載鸕鷀杓，向口低眉輒前却。", "齒牙助桀復摇落，誤殺流涎孤快嚼。", "仰天大笑絕冠纓，舌兮腹兮誰重輕。"]}