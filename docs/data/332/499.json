{"author": "岳珂", "period": "宋", "type": "诗", "title": "邵伯溫聞見錄載范忠宣帥慶陽時總管种詁無故訟於朝上遣御史按治詁停任公亦罷帥至公爲樞密副使詁尚停任復薦爲永興軍路鈐轄又薦知隰州公每自咎曰先人與种氏上世有契義某不肖爲其子孫所訟寧論事之曲直哉予在山中讀書偶見此書而表之", "paragraphs": ["君不見孔融昔日見李膺，百世尚以通家稱。", "又不見孔融後來薦鴻豫，卵翼方成比行路。", "北海平生開酒尊，未應賓客皆若人。", "倘令同德更比義，華胄肯以遥遥論。", "世間麟鳳雜梟虺，人事會逢總如此。", "高平丞相本大賢，尺璧那容寸瑕指。", "一朝契家青澗种，轉頭不記龍圖公。", "蟈鳴亂磬蠅點素，丞相襟量滄溟同。", "歸來端委廟堂上，一眚不捐三世將。", "自言曲直何必言，愧死老奴作何樣。", "吁嗟此輩何代無，高平堂堂真丈夫。", "邵家聞見訂千古，寂寞澗城墳上土。"]}