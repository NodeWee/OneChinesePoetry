{"author": "岳珂", "period": "宋", "type": "诗", "title": "予園泰堂之傍有奇石小有有洞箭括有門車箱有谷高廣雖不袤丈而嵌空之勢宛若飄動暇日獨坐對玩移晷因賦", "paragraphs": ["池邊歷平蹊，果下動游鞚。", "一笑未心領，萬象徒目送。", "淵渟歷危檻，目景眩華棟。", "閒情晻不舒，倦思悄如瞢。", "忽驚鵲噪簷，恍類雞發甕。", "坐開蒼玉壁，平揖青瑶峒。", "疇昔果安在，奔走比嶽貢。", "仰觀箭括門，廣宇豁晴霧。", "右開車箱谷，盤道陟微衕。", "中天隠日月，遥海插螮蝀。", "居然袤丈間，有此具美衆。", "老夫生平嗜，酷好泉石弄。", "天巧謝斲削，人爲謾摶控。", "尚憶三神游，俛記十年夢。", "踞龜曾食蛤，騎鶴更笞鳳。", "覺來海山蒼，倏見雪竇空。", "便疑勢崷崒，獨欠波澒洞。", "捧罌喜對酌，岸幘發孤諷。", "此兄定絕奇，吾意當折衷。", "一笑問阿章，試與評伯仲。"]}