{"author": "岳珂", "period": "宋", "type": "诗", "title": "沈叡達書簡帖贊", "paragraphs": ["夢溪筆談載公之論書曰：書之神韵雖得于心，書之法度必資于學。", "分制有法，均停相若，三四合體，上下齊脚，多寡不牽，乃異世作。", "今視其帖，信乎其嗜之專而見之卓也。", "雖然，藝在當家，習亦有源，存中瞻前，文通比肩。", "顧翰墨文章之不殊，而俱未若公之知言。", "知言伊何，以神合天。", "古人之良，意在筆前。"]}