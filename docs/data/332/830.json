{"author": "岳珂", "period": "宋", "type": "诗", "title": "孝宗皇帝杜甫萬丈潭詩御書贊", "paragraphs": ["於戲中興，駐蹕東南。", "江沱之安，匪帝所堪。", "飆起霆驅，沛澤以甘。", "慰于望霓，意則可探。", "念昔臣甫，賦萬丈潭。", "謂彼應龍，潛雺隠嵐。", "豈嵌竇是即，豈泉石是耽。", "救民一心，大造實參。", "方陽初驕，民憂未惔。", "彼界此疆，飲瓢粟甔。", "遵養必時，畢毓畢涵。", "亦既太甚，炎威孔燂。", "播奏之艱，□□孰餤。", "必其來蘇，以溉以覃。", "帝惟明習，詎不我諳。", "升自天衢，時乘其驂。", "視此沸鑪，而忍弗戡。", "維寧親是先，匪樂之酣。", "維復讎是懷，匪垢之含。", "鬰鬰久居，若古有談。", "毋功之幸成，而德之或慚。", "臣謂此心，與天地三。", "龍變難諶，龍髯已毿。", "心畫之昭，賁于寶函。"]}