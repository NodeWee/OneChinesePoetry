{"author": "岳珂", "period": "宋", "type": "诗", "title": "山居感舊百韻", "paragraphs": ["昔在淳熙日，中興最盛年。", "身逢千載運，眼見五朝天。", "楚甸當澄按，岷江極泝沿。", "經途俱極險，問字始能言。", "衛國呼珠帽，閻公着玳筵。", "進思紅滿幄，便室白連椽。", "詔趁回衡雁，重聽下峽猿。", "講書聞嶽麓，論道識湘川。", "至治承三紀，康謠沸九㙻。", "親逢堯壽並，繼見禹功傳。", "階玉駢床笏，籯金課槧鉛。", "程書仍把學，句讀始精研。", "白髮沈詹事，青雲張集仙。", "遺經說東魯，大義指南軒。", "古郢十連地，脩門萬里船。", "歡呼瞻玉軑，恭請擁珠韉。", "全盛開京邑，升平沸市廛。", "民無買刀佩，士有誦聲絃。", "去國波浮鷁，炎陬瘴跕鳶。", "稍知遺枉白，僅齒與齡玄。", "附首丁寧切，垂膺涕泗連。", "止樊讒曖昧，皖簀恨纏綿。", "奏牒懷留語，慈親返故泉。", "名坊觀正獻，蕭寺餞忠宣。", "鼓笈來承學，摳衣接鉅賢。", "伊濂一宗匠，鄭鄧兩魁躔。", "持論聞忠厚，逢時正黨偏。", "僞名開建上，威燄張平原。", "國論幾沈痼，初心本怙權。", "朱彭承既倒，沈季助方燃。", "東閣陪公議，南州返客還。", "奮身從百戰，垂翅謁三銓。", "累載需將冠，中宵嘆著鞭。", "窮邊周障塞，訪古涉淮堧。", "歸抱遺書痛，親裁逸事編。", "紬藏金匱底，籲直玉階前。", "日射九關豹，風清列辟鵷。", "丁時旒十二，乙奏牘三千。", "鼙鼓宸心感，絲綸詔墨鮮。", "鑄佗光裂地，繪像煥凌煙。", "狐史無留憾，麟臺錄奏篇。", "賢書雖偃蹇，倉氏尚拘攣。", "大幕開丘鄧，從軍下宿漣。", "人謀自矛盾，民命困戈鋋。", "已矣椎銅虎，歸歟訪石田。", "哦松期埽逕，薦草又謄牋。", "掌庋斯文在，鳴琚大老先。", "扈祥纔列屬，鶴弔復題阡。", "甫畢三朞制，重登九寺聯。", "曾因陳戰守，尚憶奏蟬蜎。", "馮翊菟符佩，華亭鶴羽翩。", "弱翁慚美報，季子幸求遄。", "蘭省頻分帳，樞庭恰綴員。", "干時繇閫議，問俗許帷褰。", "平糴千倉富，防江萬鼓鼘。", "田疇免捐瘠，閭里僅安眠。", "戎監還文石，糧車抗使旃。", "龍荒潴廟璽，鴻筆研山園。", "爲訪平山柳，來尋九曲蓮。", "降胡啟膠轕，走檄更喧闐。", "位棘珪頒瑞，持荷袷在肩。", "登壇委寄重，仗鉞便宜專。", "間使誅妖福，堅城馘逆全。", "萬艘爭轉粟，九府亦流錢。", "詩禍興同列，天游□上元。", "閒僧偶傳誦，匪石遂銘鎸。", "學羿招彎射，漚陽厭老拳。", "了無虛券證，僅有巧言諞。", "幕府門生舊，勳家宿契堅。", "反身徒浩歎，齚舌謾思愆。", "皇上頒明制，公朝雪滯冤。", "復令修甬道，適遇奮空弮。", "憂職霜侵鬢，忘餐頰露顴。", "粗能供尺伍，何以報塵涓。", "忽奉樞機召，難勝束帛戔。", "迄孤朝仄席，敢望政齊璿。", "誤沐便蕃渥，重尋香火緣。", "九霄三境近，十閣五雲邊。", "倍惜筋骸老，空驚手足胼。", "支離賦囊粟，溫飽及華顛。", "喘月牛歌戚，嘶風馬憶燕。", "枕戈悲壯志，揭橐愧空饘。", "觸事常多感，懷安祇自憐。", "深山游鹿豕，交友半貂蟬。", "北海亡郗漸，南榮偃偓佺。", "餘生知有幸，世慮盍無牽。", "多幸偕癃老，清時釋絆纏。", "採芝從澗底，策杖又山巔。", "止足須關念，沈迷盍久悛。", "便須便潄石，勿使諉乘軒。", "垤蟻還驚夢，冥鴻願比騫。", "屋閒雲可宿，簷曝日常暄。", "適性頻移竹，忘憂更樹蘐。", "銜杯趁安健，卒歲樂周旋。", "往歲當流馬，歸心聽杜鵑。", "方眠不忘起，已病始知痊。", "鼯技羞窮木，羊腸易折轅。", "但令思憒憒，豈厭腹便便。", "逆旅還推枕，知音謾續絃。", "誰談少年事，爲我寫蹄筌。"]}