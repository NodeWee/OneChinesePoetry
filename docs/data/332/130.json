{"author": "杜範", "period": "宋", "type": "诗", "title": "準齋誨人亹亹不倦某每侍几席灑然若執熱之濯清風一日語及唱和新篇繼復緘示聯章巨軸皆相與切磋之意某輒忘其荒陋次韻二章借以求教不敢言詩也幸赦不敏而鎸誨之  其一", "paragraphs": ["著身閙市厥惟艱，渺渺狂瀾蕩不還。", "心莫轉移真匪石，德常安重有如山。", "談經不踵諸儒後，辨理尤嚴一字間。", "傾耳名言深猛省，半生日月總成閑。"]}