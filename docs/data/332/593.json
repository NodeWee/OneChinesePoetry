{"author": "岳珂", "period": "宋", "type": "诗", "title": "上高趙宰同叔遺以誠齋集開卷偶見答徐宋臣監丞書云來帖告訴門生排根嘗聞前輩謂受人之恩而不忘者爲子必孝爲臣必忠蓋推是心而信其人也又聞惟以怨報德者爲不可測蓋以有人之形者必有人之情也故盧杞之於顔公敏中之於文饒之奇之於永叔邢恕之於君實孰測其報恩一至此極哉昔孟嘗君有一客孟嘗遇之甚厚而客每毀孟嘗或問其故客曰人皆譽君而我獨毀人必以我爲小人而以君爲長者此吾所以報君也前五子者其意將無出於此歟至如逄蒙殺羿之事孟子不責蒙而責羿然則先生之與門生其責果誰在哉或掩卷有感因筆紀意復紬繹身履者以補其闕凡四十韻", "paragraphs": ["古人忠與孝，不在工報恩。", "如水日夜東，豈必同一源。", "堂堂顔魯公，舐血來平原。", "鬼質不知何，幾作絕吭魂。", "大中白丞相，昔躡衛國門。", "幻作萬羊夢，投畀朱崖村。", "奇謗及師友，躗言動君尊。", "匪但死不瞑，大是生無根。", "我嘗究初終，要亦無足論。", "或以裏言掇，或趣主意奔。", "或從談笑生，或即利欲昏。", "初亦未有心，末乃成至冤。", "青簡玷齒頰，至今猶啍啍。", "儻無魏闕戀，誰使舌莫捫。", "森淅起奉冊，片頃那容存。", "牀笫本無從，何物能輊軒。", "脂垢亦易辨，誰解洿璵璠。", "如彼孟嘗客，亦已悔而反。", "正比蕭相繫，慰拊聊春溫。", "五人皆有爲，評訂何必繁。", "之子獨嗟事，畫牢訊書爰。", "反覆蹈生死，呵噓變寒暄。", "秋毫無所取，可驗牘背翻。", "自言復自渝，洗垢亦不痕。", "堂帖寫元奏，別白如珉琨。", "渠知褫鞶枉，端由吠聲喧。", "天定能勝人，白日開戴盆。", "只於揭紙間，了了窮所元。", "不特玷盡磨，那復恨可吞。", "但觀斯人心，雖踵五子跟。", "居然蚤虱微，而比蛇與蚖。", "抑觀誠齋書，理到詞不煩。", "有形斯有情，相比如箎塤。", "而於五子中，乃復加詐諼。", "旋觀逄與羿，端在友弗掄。", "毀玉自出柙，扣金能反轅。", "割席懷共耕，知幾當賜膰。", "齚舌漫爾爲，揩眵愧吾惛。", "正須起九京，相與澆一尊。", "江湖兩相忘，再拜師至言。"]}