{"author": "杜範", "period": "宋", "type": "诗", "title": "詹世顯老丈舂米爲贈時有張老之子携其父詩求月助即以詹米轉饋之詹丈以詩送米和其詩", "paragraphs": ["歸來兩見春載耜，老矣陳人愧髦士。", "書生活計常若拙，瓶粟屢空固其理。", "石莊好義無不爲，獨將飽腹念朝饑。", "擔石赬肩米叩戶，要轉兒啼成歡嬉。", "此賜何敢望此老，况有新詩非草草。", "再拜爲之驚且慙，錦章玉粲鬭新好。", "我貧猶有稻粱謀，更有貧士需麥舟。", "爲君乞與君然否，樂施曷計誰家留。"]}