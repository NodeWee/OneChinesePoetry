{"author": "岳珂", "period": "宋", "type": "诗", "title": "去歲五月二十八日發雪錦亭以六月旦謁富池而行是夜始望見廬山今歲以此日正在湖渰中念歲月之倏忽驚道途之勞勩回首感歎二首  其一", "paragraphs": ["雪錦亭前夕照紅，興唐寺下曉聞鐘。", "傷心楚水又經歲，回首吳雲知幾重。", "萬里同盟祇鷗鷺，三江嘯浪憶魚龍。", "如今且對湖光裏，八九重開夢澤胸。"]}