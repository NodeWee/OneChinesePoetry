{"author": "岳珂", "period": "宋", "type": "诗", "title": "去歲五月二十八日發雪錦亭以六月旦謁富池而行是夜始望見廬山今歲以此日正在湖渰中念歲月之倏忽驚道途之勞勩回首感歎二首  其二", "paragraphs": ["去年今日富池頭，浩蕩風煙卷雪樓。", "湖海百年雙鬢老，荆揚兩地一萍浮。", "河斜左界流清夜，雲密西郊望有秋。", "通塞隨時何必問，明朝又放溧陽舟。"]}