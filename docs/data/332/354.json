{"author": "岳珂", "period": "宋", "type": "诗", "title": "予控免不獲命恭讀詔書聖訓有朕正欲爲卿直前枉之語感激思奮始决小草之謀", "paragraphs": ["平生一寸心，不爲世塗折。", "平生七尺軀，擬慕志士烈。", "吾門古喬木，每抱歲寒節。", "三世秉一心，炯炯常不滅。", "雖如卞獻玉，自比來嚼鐵。", "閉門著辨誣，其事已合轍。", "及逢明聖知，所遇皆夐絕。", "隆興錄舊李，一誣出奎札。", "嘉熙今詔書，復以枉爲說。", "人生貴知心，萬事等一吷。", "矧以萬古光，下比覆盆揭。", "憶昔賈奇謗，同舟忽秦越。", "關弓比射羿，舍鏃不虛發。", "仍是同功家，以豢反得嚙。", "靜思誣與枉，二字謹區別。", "兩朝寓至鑑，四海仰日月。", "蕩誣貴昭昭，錯枉豈孑孑。", "此恩無以報，蛇雀況微物。", "匪石心可轉，襆被計當決。", "塵匣開青萍，何時釁妖血。"]}