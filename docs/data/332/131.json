{"author": "杜範", "period": "宋", "type": "诗", "title": "準齋誨人亹亹不倦某每侍几席灑然若執熱之濯清風一日語及唱和新篇繼復緘示聯章巨軸皆相與切磋之意某輒忘其荒陋次韻二章借以求教不敢言詩也幸赦不敏而鎸誨之  其二", "paragraphs": ["倦游愈覺世途艱，遠矣淳風未易還。", "車去出門多異轍，塵來瞇目失前山。", "差殊只在毫釐際，迷復都來反覆間。", "珍重先生相指似，忙中自有本來閑。"]}