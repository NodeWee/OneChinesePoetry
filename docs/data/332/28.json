{"author": "杜範", "period": "宋", "type": "诗", "title": "園丁得二小花以獻坐中屬梅津龜翁賦之且以寄處靜索詞仍有白戰寸鐵之禁自非不喫煙火誰解作此架空生活處靜詞先至梅津詩繼之皆清絕可味輒用梅津韻奉呈諸丈殆類癡人强絕粒未免又喫漿也一笑", "paragraphs": ["歲功巧結束，物與七反丹。", "應嫌青女妒，摇落空人寰。", "耀釵雲髻裏，點粉黛眉間。", "香色亦幾何，小有即大還。", "艷陽費浮花，微陽惜真韻。", "月窟占奇芬，天根關大分。", "冰雪又催年，自此接新運。", "泰華與秋毫，巨細非定論。"]}