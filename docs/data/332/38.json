{"author": "杜範", "period": "宋", "type": "诗", "title": "國正丈和章齊物之論掃去軌轍超然形外所進高矣讀之敬歎不自揣再用前韻爲謝併以求教", "paragraphs": ["鐘鼎非狥利，山林非狥名。", "古來豪傑士，不待文王興。", "得時舒氣燄，宇宙生光精。", "失時卷機軸，圭蓽韜緯經。", "神龍冬亦蟄，蟋蟀秋乃鳴。", "飲醇未同醉，啜醨還獨醒。", "泛觀疑自戾，反視不失平。", "人言惠與夷，寧知和非清。", "膏沃照幾室，火傳非兩燈。", "但使本根在，毋誇知力能。", "協一雖奧理，不齊本物情。", "聊借莊生語，一吐胸中英。", "看君鼓天翼，事業揚帝庭。"]}