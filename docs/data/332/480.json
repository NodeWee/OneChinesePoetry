{"author": "岳珂", "period": "宋", "type": "诗", "title": "張孝顯晨訪懋忠堂因拉陳升可王囦道同飲徑醉卧小閣醒則晡矣戲呈諸公", "paragraphs": ["凌晨有客來款門，盥櫛下榻呼冠巾。", "怪生鵲喜繞庭樹，迎客不但填河津。", "清尊湛湛開北牖，頤指市奴駿奔走。", "烹鮮煮餠羅朝槃，苜蓿闌干豈無有。", "一杯兩杯叱先驅，羣羊入夢撞甕菹。", "三杯四杯舌底滑，闔坐牢辭輒投轄。", "共言卯飲夕不同，能使終日長冬烘。", "一朝便廢一日事，除却投床百無技。", "老夫笑倒絕冠纓，人生無日無經營。", "經營至竟有底成，謹閟此舌君勿評。", "直須大噭五六七，不醉不扶毋返室。", "高眠一枕醉復醒，莫管今朝更明日。"]}