{"author": "岳珂", "period": "宋", "type": "诗", "title": "六月二十一日內引賜對緝熙殿玉音宣問漏下數刻將退賜金幣香茗有差既而御筆除長地官將旨八路復賜一札兼鎮姑孰敬紀感遇以昭恩榮四首  其二", "paragraphs": ["二紀身陪獻納班，今朝始得拜金鑾。", "褭蹄范鑄分天馥，鮫織開奩薦月團。", "奎壁近霑琅鈕濕，斗牛直射寶光寒。", "糜捐雖有平生志，自覺君恩報稱難。"]}