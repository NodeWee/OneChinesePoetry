{"author": "岳珂", "period": "宋", "type": "诗", "title": "春晴將游玉淵踐吳季謙待制馮可久武博山行之約先走長句", "paragraphs": ["康廬三萬丈，下有神龍淵。", "旁聯玉井並，仰溯銀河連。", "層崖積冰雪，斷岸藏風煙。", "崔隤五老峰，迸瀉三峽泉。", "鯨鯢碎紫霧，螮蝀開青天。", "脈疑海眼近，寒入山骨堅。", "澗草摇秋暉，谷花發春妍。", "其間地布金，到處題標璇。", "大哉象教尊，儼若螺髻仙。", "巍巍南宗栢，湛湛西方蓮。", "總持包萬法，卓犖棲羣賢。", "慈心鬼神仰，顯跡今古傳。", "遠令千聖境，容此一席顓。", "我昔宿命通，曾結它生緣。", "嘗聞祖師隠，上應帝釋躔。", "清宵珠石隕，白浪星湖邊。", "至今澎湃中，常欲光景燃。", "當時初卓錫，如昔睨采椽。", "浮雲常抗志，立雪思比肩。", "壯懷凌九疊，浩氣湧百川。", "山水爲高深，志節爭後先。", "永言縈俗累，茲游經幾年。", "猶想謝公屐，同整劉琨鞭。", "橋梁識昨經，歲月驚舊鎸。", "盍簪有耆碩，授館許款延。", "牛耳盟屢寒，馬頭月方圓。", "便思供糗飺，更擬焚蘭荃。", "先尋遺民盟，吹迹繡佛禪。", "策杖挂錢去，拂石看山眠。", "歸來廬山南，三士同陶然。"]}