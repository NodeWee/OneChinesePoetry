{"author": "岳珂", "period": "宋", "type": "诗", "title": "黄鶴謠寄吳季謙侍郎時季謙自德安入城予適以使事在鄂", "paragraphs": ["盧山白鶴歸來雙，縞衣素袂玄爲裳。", "翅如車輪夜橫江，風聲曾走淮淝羌。", "戛然長鳴下柴桑，芝田啄粒遥相望。", "何人網羅倏高張，上決雲漢旁八荒。", "一隨鵬鵾驚遠翔，低頭不肯謀稻粱。", "一罹罝弋沮澤旁，局身筠籠翅摧藏。", "鸚鵡洲畔葭葦鄉，水雲蒼蒼江茫茫。", "九臯欲聞聲不揚，回顧鷗鷺羞顔行。", "忽聞緱笙度宮商，紅塵俯視有底忙。", "磯頭刷羽今正黄，欲搥此樓呼酒狂。"]}