{"author": "岳珂", "period": "宋", "type": "诗", "title": "晨日湖㳇至青口有數老父携筐筥拜道旁問之則山居之民紹定中嘗以摘山爲香蘭寨兵所擾予時將指淮東爲直之適見騶從聞予之姓曰是姓稀必吾官也以新茗爲贄予笑遣去遮道不已因感其意却而謝之有賦", "paragraphs": ["路傍迎拜正紛紛，尚憶鋤山話事因。", "老去可憐心尚在，姓稀猶是耳曾聞。", "驛追少日傳行客，犬吠多年絕過軍。", "慚媿一錢無以稱，殷勤寄語若耶雲。"]}