{"author": "杜範", "period": "宋", "type": "诗", "title": "耕甫弟寄示秋懷二章冗不能皆和次韻後章謾見愛助之意", "paragraphs": ["杜曲傳詩書，百年植門戶。", "汝少秀而賢，中上期可語。", "胡然織錦機，未半已投杼。", "謝彼遊冶徒，前功尚可補。", "墮身泥滓中，起穢實自取。", "細讀玉汝章，此意可近古。", "凡物甘以壞，其成在堅苦。", "要須心自鞭，勿以言浪許。", "它時觀厥成，一笑相爾汝。"]}