{"author": "陳著", "period": "宋", "type": "诗", "title": "闢戴帥初食長菜", "paragraphs": ["漂泊無家杜少陵，兵閒奔走如蓬萍。", "碧澗香芹固可嗜，鱠鯉豈厭銀絲精。", "百謫九死蘇玉局，到處爲鄉心自足。", "有時珍嘗百糝羹，何嘗不食黄雞粥。", "二子流落甚數奇，攻苦食淡分所宜。", "顧無所擇隨所有，亦曰吾師吾仲尼。", "菜瓜魚肉皆可食，鄉黨一篇炳星日。", "君胡不學聖與賢，乃外吾道從道釋。", "豈薄朱門粉署郎，窮搜滋味豐時壯。", "豈惡氈帽侏𠌯輩，搏攫羊豕飽腥肪。", "不則牀頭怕金盡，不則繼肉乖夙準。", "遂將所受父母身，束縛枯腸强堅忍。", "況聞君家百指餘，正自不同藜莧厨。", "獨立標榜人所駭，此意未知果何如。", "君子之道在中耳，纔落一偏犯公議。", "有則庶羞不爲過，無則□□亦常事。", "朋友切磋欲無瑕，早從吾言勿姑差。", "庶幾上不見摽於仲尼之門，下可□□於杜蘇二子之家。"]}