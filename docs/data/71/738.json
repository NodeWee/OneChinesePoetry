{"author": "陳著", "period": "宋", "type": "诗", "title": "夜夢在舊京忽聞賣花聲有感至於慟哭覺而泪滿枕上因趁筆記之", "paragraphs": ["賣花聲，賣花聲，識得萬紫千紅名。", "與花結習夙有分，宛轉說出花平生。", "低發緩引晨氣軟，此斷彼續春風縈。", "九街兒女芳睡醒，爭先買新開門迎。", "泥沙視錢不問價，惟欲蕩意摇雙睛。", "薄鬟高髻團團插，玉盆巧浸金盆盛。", "人心世態本浮靡，庶幾治象猶承平。", "賣花聲，賣花聲，如今風景那可評。", "向時樓臺買花戶，淒烟落日迷荆榛。", "但見馬嘶逐水草，狐狸白晝嗥荒城。", "萬花厄運至此極，縱有賣聲誰耳傾。", "我生不辰苦懷舊，如病入痼酒宿酲。", "況被春風暗撩撥，傍無知我難號鳴。", "忽焉夜枕發爲夢，恍恍惚惚行故京。", "一唱再唱破垣隔，聞聲不見花分明。", "謂此何日尚有此，傾面大慟泪縱橫。", "久而方覺更哽塞，擁被危坐百感并。", "我年今已七十一，豈是年少閒關情。", "天空地闊說不盡，山外杜鵑啼殘更。"]}