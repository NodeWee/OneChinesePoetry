{"author": "陳著", "period": "宋", "type": "诗", "title": "笑笑一篇代簡答王之朝", "paragraphs": ["□惠家獅兒，雪白真可取。", "摩挲方脫懷，跳躍遍庭宇。", "意在飽可饕，飼養如舊主。", "無菜安有肉，無倉那得鼠。", "怒眼如饑鷹，奮爪過虓虎。", "撞破儲粟瓶，翻倒生魚釜。", "謂可共淡薄，豈期遭慢侮。", "今又餉修梅，驚走孩兒女。", "筠籃未壁封，環哄爭起舞。", "獰於猿狖攫，慕其螻蟻聚。", "刑腥手濡血，漬蜜口流乳。", "老齒本自疏，吞吮頗辛苦。", "布衣惜如錦，□染濯不去。", "非不知滋味，亦欲驕腸肚。", "奈非素富貴，□舌崇貧□。", "於我亦云厚，自料無報所。", "聊以此爲祔，免得交□□。", "平生相忘契，笑笑一掌拊。"]}