{"author": "陳著", "period": "宋", "type": "诗", "title": "敬賦虛齋孫君容膝", "paragraphs": ["雲連屋不居，三閒葺茅茨。", "田園非不寬，一畝環竹籬。", "楚楚山下花，湛湛池邊□。", "丈室南坡□，容膝以扁之。", "誰謂方回旋，天境春熙熙。", "壺中著仙翁，芥子藏須彌。", "虛誕彼異端，我□異於斯。", "聖賢與我對，經訓星日垂。", "可以讀離騷，可以擊壤詩。", "回頭紛紛者，金碧貯狂癡。", "聲色性命斧，財貨盜賊資。", "皇皇窘其廬，日懷不足私。", "蚊蚋同旦暮，不滿一唾嗤。", "豈識天下樂，本非外鑠爲。", "己大物自小，心曠神斯怡。", "一則萬條□，靜者動蓍龜。", "吾方謀一榻，盡老聊娛嬉。", "今日爲何日，此理知者誰。", "達哉子孫子，吾知有吾師。"]}