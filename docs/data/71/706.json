{"author": "陳著", "period": "宋", "type": "诗", "title": "送曾孫灼出贅盧氏", "paragraphs": ["男生必有室，有室在嗣親。", "家貧或出贅，出贅難爲人。", "汝今爲此行，及此初花春。", "粼粼潮迎舟，葉葉風吹巾。", "鳳雲已在眼，不覺生精神。", "我方爲汝憂，老語因重陳。", "其修汝容止，其謹汝吻脣。", "門庭勿忘舊，市井勿隨新。", "沈醉不如醒，飫飽不如貧。", "僥倖多非福，歡笑容易顰。", "主敬爲根本，力學解因循。", "賢□□□翁，昔我相面頻。", "別來五十年，怱怱隔一塵。", "誰知有今日，汝得□□□。", "□□翁壻洽，義實師生均。", "造次莫非教，歲月如去輪。", "□□□□□，何此爲終身。", "留欲副清冰，歸欲見老椿。", "要須日凜□，□□□□津。"]}