{"author": "陳著", "period": "宋", "type": "诗", "title": "用前人代二子用前韻來謝韻", "paragraphs": ["蒼蒼本無爲，烏兔爭飛馳。", "今日爲何日，誰叩和與羲。", "舉目萬感集，秋風黍離離。", "人生能幾何，夢境蛛營絲。", "或以烹自售，變詐如鞅斯。", "或以舌交戰，縱橫如秦儀。", "亦或事曠達，蛻形慕安期。", "不則逃空虛，灰心從闍梨。", "不曰古聖賢，自有天根基。", "爲己非爲人，積學如積貲。", "弗廢一日葺，庶幾百志熙。", "世遠教法散，有識如退之。", "試觀訓符讀，道義不以規。", "貴賤何足云，而乃徒費辭。", "進學以爲解，詩易分葩奇。", "安貧以知命，妻兒任寒饑。", "既而及行藝，顧欲中有司。", "未忘功名徑，□□荆棘茨。", "堂堂山斗望，爲論如彼卑。", "吾師吾孔子，曾子而子思。", "以至孟軻氏，四書炳蓍龜。", "君家兩英嗣，珠璧光和隋。", "元方知自力，閫奧次第窺。", "既以習語話，行有向學時。", "光陰電一抹，聖狂幾甚危。", "百行孝爲本，氣下色愉怡。", "極而察天地，造端自齊眉。", "苦語贊義方，一洗時妝脂。", "勉旃復勉旃，勿重老大悲。", "還以自警省，就示吾諸兒。"]}