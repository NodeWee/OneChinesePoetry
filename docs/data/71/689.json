{"author": "陳著", "period": "宋", "type": "诗", "title": "季秋既望吾族子姪以老人會於我家名曰燕老集此意亦可尚醉後寫其意", "paragraphs": ["颯颯西風來，吹不開眉端。", "團團空中月，照不見肺肝。", "菊花仍舊香，過雁秋年年。", "我懷人得知，流光逝如川。", "況此苟活身，包羞天地閒。", "不如先露晞，安用空流連。", "兒輩何爲者，芋栗菘藿盤。", "將以壽我酒，歲晚松在山。", "我謂非我意，掉頭三長嘆。", "繞膝不肯離，且笑且進言。", "陶潛杜少陵，逢時更多艱。", "何嘗便忘軀，得酒即開顔。", "父子恩愛重，一刻難輕拚。", "世路雖偪仄，天道又好還。", "但是强健在，心事終已寬。", "是亦菽水具，非如五鼎難。", "庶幾詩禮風，聊以娛親安。", "再拜固以請，願領家庭歡。", "勤勤苦費辭，細聽理亦然。", "强飲竟成醉，援筆如狂顛。", "梗概粗以見，不覺盈長箋。", "呼兒爲我歌，勿與醒者傳。"]}