{"author": "陳著", "period": "宋", "type": "诗", "title": "次韻瀹留避地有書欲歸因用前韻示之", "paragraphs": ["離亂身命危，煩惱頭髮折。", "我兒在山南，百書饒苦舌。", "誰知我憶兒，如火煅心鐵。", "人生恩愛海，各自憐骨血。", "初謂時節好，膝下長娛悅。", "顧今□相遠，矛頭苟餔歠。", "兵馬交往來，近日尤難說。", "急投一隙寬，呼兒歸暫合。", "未問溝壑填，且偷須臾活。", "春來兩日强，寒氣猶凜烈。", "寄巢不蔽風，敗纊聊同挾。", "父坐母蓐卧，兄立弟裾接。", "分散得團欒，不語意自浹。", "爲白潤姊知，未須生悁結。", "明朝倘可行，亦須回一匝。"]}