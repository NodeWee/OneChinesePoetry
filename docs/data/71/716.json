{"author": "陳著", "period": "宋", "type": "诗", "title": "代范景山和弟觀韻", "paragraphs": ["厦傾木不支，鼎重足先折。", "關張不終身，儀秦亦無舌。", "兒嬉柵關木，文具鎖江鐵。", "生靈痛何辜，宇宙半流血。", "山中如□□，翁媼自怡悅。", "問我何爲來，留我共朝啜。", "抵掌告時艱，低頭聽我說。", "我家住平原，百年三族合。", "詩書聲相聞，伏臘□爲活。", "一朝北軍飛，連甍歸燄烈。", "驚奔忘險遠，妻孥手扶接。", "豈料哭窮途，忽與親知接。", "患難相勞苦，杯酒□□浹。", "出山未有期，草廬倘同結。", "鷦鷯苟一枝，爲鵲同三匝。"]}