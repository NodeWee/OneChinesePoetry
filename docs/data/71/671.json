{"author": "陳著", "period": "宋", "type": "诗", "title": "用前人示諸兒韻", "paragraphs": ["世事紛游塵，薄俗囂鬭鶉。", "手足誰魯衛，肝膽多越秦。", "獨君先君子，父事吾先人。", "我得從之游，義與同胞鈞。", "上而下四方，相依爲齒脣。", "閒嘗道病殆，飲食藥餌親。", "卓卓乎古道，難言但書紳。", "今及其子交，知愛邁等倫。", "不曰淡無味，如嗜千里蓴。", "其子又其孫，秀異良可珍。", "架有萬牙籤，膝間又循循。", "功名特土苴，學術要深淳。", "工夫入細處，力行自忱恂。", "推而致廣大，直扶天地垠。", "書積非易□，難欺是蒼旻。", "不觀冬閉固，發爲青陽春。", "因知栽者培，根本前人身。", "萬事風絮盡，盛德修唯湮。", "契稠無浪語，感舊還酸辛。", "吾年七十近，不入時材掄。", "眼昏惟內顧，遑知世妝新。", "耳聾謝外聞，免飲聒者醇。", "溪曲五畝園，安受閉戶貧。", "蔬畦野草徑，月夕清風晨。", "杖履携諸兒，俯仰時一巡。", "殘息尚可延，何幸里有仁。", "豈無泰交期，得輿展轉神。", "遠業歸後主，我得爲天民。"]}