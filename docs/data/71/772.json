{"author": "陳著", "period": "宋", "type": "诗", "title": "送邑簿周信解任", "paragraphs": ["秋風好，秋風好，吹起棲鸞上雲表。", "邑人欲留留不住，綵旗繡帳長安道。", "歌者相和舞者蹈，欲說遺愛知多少。", "朱絃直，青銅照，姦回百巧終莫欺，正大一交如夙好。", "處事無難輕車就熟路，據理必爭疾風加勁草。", "三年任滿如始至，萬里當遠到。", "擁箳篂，植旌纛，分內功名非外求，時來爲之特談笑。", "尚須續續□飛箋，勿謂老夫年已耄。"]}