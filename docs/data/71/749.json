{"author": "陳著", "period": "宋", "type": "诗", "title": "老興行慈雲醉中", "paragraphs": ["梅花斕斑春漸芳，山弄晴色溪生光。", "筍擔自隨信老步，一步一佇春意長。", "路逢鄰叟笑謂我，鬚鬢皓矣脚尚强。", "及今行樂刻當歲，莫學癡人無知死亦忙。", "味哉此語舉手謝，乘興迤邐入寶坊。", "住山老子拍手喜，翠微摇曳白鳥翔。", "本來未有十日別，已似故知久別遇他鄉。", "坐我以蒲團疊膝之榻，薰我以柏鼎醒心之香。", "飽我以銀絲之餠長菜之饌，瀹我以石花之水申椒之湯。", "世方慕羨黄粱枕，誰顧蕭颯芙蓉裳。", "獨如羊棗昌歜嗜，要與古柏寒松蒼。", "可但三宿桑下生恩愛，已是十年方外通肝腸。", "疇昔盡隨電光一抹過，方來能有日晷幾寸量。", "劃然長嘯出門去，弟遵吾前子扶傍。", "慈雲信美非吾□，歸與歸與仰面天茫茫。"]}