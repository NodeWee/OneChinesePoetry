{"author": "陳著", "period": "宋", "type": "诗", "title": "後圃侍郎芍藥酴醿三花競發戴時可載酒來同酌醉中", "paragraphs": ["前日對花賦三詩，醉後誰復記當時。", "雪溪公子忽呈似，一見如夢中見之。", "世閒何事非虛妄，嘯裏著句豈狂癡。", "富公園有凌霄樹，獨立不蔓今古希。", "碧雞坊頭海棠花，花開如屋樹丈圍。", "洛與蜀，今已非，雖欲勝賞將何歸。", "我家貧極花未厭，我亦未敢輕拋離。", "茶一盞，酒數卮，邀朋命友長娛嬉。", "今日何日晴且暖，三花相得心自知。", "旁觀索賦不須訝，要問底藴自有造物兒。"]}