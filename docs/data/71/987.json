{"author": "徐集孫", "period": "宋", "type": "诗", "title": "官舍庭前古梅尋常開拶歲暮余整歸裝而乃蚤花不容自默", "paragraphs": ["猙獰古怪虬龍枝，著花傳舍賓歲晚。", "往往來來幾番人，老大相期疑未諼。", "顧我冷眼慣相看，嗅花嚼蕊當餐飯。", "橫斜峭拔耐雪霜，肯媚陽和齊婉娩。", "把酒邀月共說詩，疎影上衣成繾綣。", "朔風吹夢入家山，鼓舞倦矣客兮返。", "誰謂花先常歲期，澈夜萬葩玉一本。", "花應有心餞我行，吐芳非爲冬日煖。", "我亦逆知此花意，孤潔難與俗人混。", "似嫌托根富貴場，不若棲身山林穩。", "惜乎花只不能言，一花一心誠懇懇。", "任它世間競酣桃李春，花獨與我結交歲寒遠。"]}