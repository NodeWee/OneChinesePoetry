{"author": "陳著", "period": "宋", "type": "诗", "title": "前人載酒光風霽月□醉中", "paragraphs": ["春漸老，年已耄，一時自適非不要。", "花香妙，柳腰裊，老懷未怯輸年少。", "東風吹吹杖履便，燕嬌鶑姹不我嫌。", "南鄰載酒西鄰會，鴨肝豬肚供肥甘。", "回頭看浮世，晨炊晚不繼。", "我非世外人，乃爲醉飽計。", "樂極愧生難爲辭，禮謹意厚辭則非。", "何妨真率存古道，杯茶盞酒會亦奇。", "雨韭夜，菜羹社，前有杜老後司馬。", "金谷樓臺灰塵飛，兩家淡薄千年話。"]}