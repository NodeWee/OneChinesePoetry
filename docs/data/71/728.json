{"author": "陳著", "period": "宋", "type": "诗", "title": "寄賦黄東發湖山精舍", "paragraphs": ["斷鼇奠極戲者誰，岷山如龍萬里馳。", "大江之陽起衡岳，崒嵂散作千委蛇。", "直趨四明卓秀偉，二百八十峯參差。", "潮江合捧山駐脚，伏脈分行東西支。", "東或峨眉或鳳翼，□□萬頃琉璃陂。", "二靈龜浮挾霞嶼，大涵回顧藏嶮巇。", "我昔經行一俯仰，問百年前□何其。", "邇來世變那可道，前輩風流歸春澌。", "山川無言黯失色，徒使旁觀重歔欷。", "西來諸峯江之外，獨抱古青何巍巍。", "遠踏渤澥瀰湠漫，近枕慈水清漣漪。", "平生聽人歷鋪說，屐齒欲到足猶縻。", "況彼地靈所融結，是爲之越老屈奇。", "且聞勝處巧著屋，包括光景無餘遺。", "幾年期我數語贅，終恐摸索非真知。", "忽焉自省筆自舞，但說此翁他何疑。", "怪石稜稜聳瘦骨，秀色隠隠開疏眉。", "寬曠能容萬壑赴，峭特雄壓千秋卑。", "雲雨蓄洩大功用，波濤變化皆文辭。", "上而層陰入鳳凰，下而瑞脈生蘭芝。", "浮□藹藹自來去，本相不受時牡脂。", "曉猿不驚鶴不怨，幽花野草芳菲菲。", "以所見見有如此，又何以觀山水爲。", "君不見蘇子由詣京師，自謂終南嵩華雖已見，不若得見韓公琦。", "又不見歐陽公贈別時，說道廬山高哉幾千仞，即此便是劉凝之。", "我翁視此亦何愧，愧我蕪拙欠發揮。", "若曰湖山精舍自品題，自有黄曹二賢之長詩。"]}