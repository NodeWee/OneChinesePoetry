{"author": "陳著", "period": "宋", "type": "诗", "title": "新揭州學扁鄉人求賦", "paragraphs": ["芹水揚新波，杏壇敷新陰。", "春風年年事，迺有春如今。", "薰薰禮義香，洋洋弦誦音。", "但看此身貴，遐不在玉金。", "疇昔豈□夢，足縶口就瘖。", "風雨魑魅多，一坎幾千尋。", "文明應奎壁，杲杲白日臨。", "綆之濯清泠，鼓之起埋沈。", "犂鋤彼自分，丕我以佩衿。", "花封肇魚符，儒庠視泮林。", "筮吉更扁揭，籀法何嚴森。", "正氣護宮牆，精光貫書琴。", "賢侯蒞落成，寮寀分盍簪。", "慇懃公堂酒，再拜奉一斟。", "願言壽斯文，師友相規箴。", "道腴養斯豐，學深浚斯深。", "厎柱既有在，狂瀾可能淫。", "庶爲鄒魯國，不負孔孟心。"]}