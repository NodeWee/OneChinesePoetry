{"author": "陳著", "period": "宋", "type": "诗", "title": "先兄至能遠忌丙寅十一月十七日行都謝氏家寓作", "paragraphs": ["人生有兄弟，手足相扶持。", "兄死我獨生，我生獨何爲。", "父母生我晚，我憶我兒癡。", "兄出我挽袖，兄入我迎衣。", "低頭嗅我頭，垂手牽手隨。", "指望我長成，口授書與詩。", "嘉定癸未春，授筆題春詞。", "詞云青春過，二十七年期。", "讖語殊可怪，河魚忽乘之。", "纏綿日以革，醫藥窮所施。", "我父解衣典，我母躬爨炊。", "猶謂病有瘳，誰料終莫醫。", "家徒四壁立，正頼兄撐支。", "進有功名望，退有菽水資。", "胡然遽止此，門戶將依誰。", "風雨屋棟傾，江海亡楫維。", "父母相持哭，二姊哭撫尸。", "時我甫十歲，痛哭已深知。", "我今五十三，夢見猶涕洟。", "今日是何日，有感兄死時。", "老淚滴復滴，往事那可思。", "回首天地閒，鬩牆何人斯。", "我抱無兄恨，且爲世道悲。", "耿耿不成句，聊以示諸兒。"]}