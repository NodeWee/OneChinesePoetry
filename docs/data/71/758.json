{"author": "陳著", "period": "宋", "type": "诗", "title": "又似前人", "paragraphs": ["寓軒愛客還愛酒，酒常不足客常有。", "有時寧輟炊糧資，買秫盆釀不盈斗。", "今日何日天氣新，和粕傾來賞春韭。", "安問門外有飛塵，且向樽前開笑口。", "岸幘舞得雲山摇，揮毫寫出風光透。", "足以樂矣文字醉，彼何人斯囚躶醜。", "君記取，今而後，但師會數司馬家，薄物勤勤意自厚。", "莫學豪飲陳孟公，投轄關門妨客走。"]}