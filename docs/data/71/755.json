{"author": "陳著", "period": "宋", "type": "诗", "title": "送洵之越", "paragraphs": ["有美一人來自東，與兒洵約西游同。", "謂聞古越多勝跡，庶可洗眼開心胸。", "窆石亭空思禹迹，飛翼樓高憶蠡功。", "過司馬寓第，如見涑水叟。", "入稽山書院，如見晦菴翁。", "東山則想謝太傅之雅量，上虞則感李參伯之孤忠。", "讀范老堂記則懷憩堂於出守，問祈國里曲則想持帽於方童。", "偉哉聖賢所森布，關乎名教無終窮。", "彼柯亭之煙竹，蘭亭之觴水。", "剡溪之雪舟，邪溪之樵風。", "雖非本色□慕羨，然亦餘興相迎逢。", "盍陪簦笠風雨外，固異萍梗江湖中。", "八十一歲汝我懼，二百里近我汝容。", "目而送之豈漫往，歸以復我將誰從。", "滔滔世變猶古道，修竹可竹兩人龍。"]}