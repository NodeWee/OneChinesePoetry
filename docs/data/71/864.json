{"author": "留夢炎", "period": "宋", "type": "诗", "title": "淳祐七年丁未十一月朔蔡久軒自江東提刑歸抵家時三館諸公以風霜隨氣節河漢下文章分韻賦詩送別得文字", "paragraphs": ["天地蕃庶草，美惡極蕕薰。", "古來誰覽察，離騷清楚氛。", "著作大雅姿，書傳挾香芸。", "蠹簡不煩碎，豕牙貴能豶。", "仰天瀝肝膽，端欲涇渭分。", "太阿秘尚方，風霆發絪縕。", "臣直彰主聖，聲容諒沄沄。", "平生本朝心，𤱶畝豈忘君。", "見幾誠不忍，屬茲宸慮殷。", "自從春無澤，牲璧委冬雰。", "何者最感觸，民氣愁深文。", "儒服今繡衣，片言況前聞。", "四牡何騑騑，迢遞沮遵濆。", "君爲朝陽鳳，我非相府群。", "小草志或遠，深情詞不耘。", "幽屏未須去，聖德如放勳。"]}