{"author": "陳著", "period": "宋", "type": "诗", "title": "贈弟觀之王傳心館數語送行", "paragraphs": ["今日爲何日，風雨春寒癡。", "吾心方惻惻，門外剝啄誰。", "謂我欲見兄，迎面三吁嘻。", "出語復梗塞，書擔行有期。", "豈不懷室家，將以療我饑。", "平生手足誼，奈何忽違離。", "執手因與言，吾道其果非。", "達則仕行志，窮則爲人師。", "去家二舍近，非是天一涯。", "行矣汝其勉，第問歸何時。", "久而俛首答，身如馬受羈。", "去住不在我，此況誰得知。", "吾年七十四，疾病常乘衰。", "汝年亦五十，半髮成雪絲。", "年事俱至此，時光去如飛。", "紫荆次第花，鳴雁□相歸。", "觸目成感慨，贈別難爲辭。", "但聞主人賢，安心免相思。", "明朝溪亭酒，爲我酌一卮。"]}