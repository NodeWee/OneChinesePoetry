{"author": "陳著", "period": "宋", "type": "诗", "title": "四月十一日與婦小酌玉蓮花前有感", "paragraphs": ["西湖西山坡，水樂洞之側。", "有池當軒綠，有花當夏白。", "風潤脈柔莖，午芳擅正色。", "方來玉八瓣，圓中珠一的。", "曾携真率杯，相看契清閴。", "主人自城居，付與乘閒客。", "回頭一十年，今日爲何日。", "窗前小盆池，又見此花發。", "花於我何心，我見花自惻。", "老妻頗解事，一笑復太息。", "胡爲不自知，君已八十一。", "洛陽白牡丹，楊家紅芍藥。", "魂夢且不到，何獨□懷昔。", "□□垂頭答，風雨天昏黑。"]}