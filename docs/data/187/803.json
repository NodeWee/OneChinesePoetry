{"author": "虞儔", "period": "宋", "type": "诗", "title": "暇日邀王天任諸公遊南坡天任有詩因次韻  其三", "paragraphs": ["雨驟頻垂脚，山高故隠巔。", "南坡疑斷路，平地怪流泉。", "猿鶴誰爲伴，鳬鴻亦墮前。", "梅黄雖借潤，榴火漫呈妍。", "人世隙駒過，天形磨蟻旋。", "雲容愁暮合，霞彩望朝鮮。", "已負杖藜約，宜修香火緣。", "江山如得助，風月敢論錢。", "今日苦不樂，此情誰與宣。", "高歌懷杜曲，晚賦擬樊川。", "屋破時懸溜，弓驚不受弦。", "好邀沽酒伴，却羨泛舟仙。", "竹色杯中綠，花光筆下牋。", "左持還有蟹，右畫更成圓。", "自笑牛刀割，難安鷄肋拳。", "補天非我事，聊爾繼新篇。"]}