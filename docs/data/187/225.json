{"author": "許及之", "period": "宋", "type": "诗", "title": "別毛質夫省宣撫丘同知訪都督張知院十韻代簡", "paragraphs": ["交契三生在，違離百念休。", "杜門煩枉駕，力疾喜登樓。", "擊節聽高論，持杯散暮愁。", "諸公爭屈致，故里可淹留。", "科第休云晚，行藏却自由。", "安邊須遠畧，造膝待前籌。", "雨泊中川嶼，風帆古括州。", "知津君已熟，惜別我何憂。", "京口留青眼，澄江正白頭。", "或紓知己問，已負殺身酬。"]}