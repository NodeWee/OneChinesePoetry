{"author": "虞儔", "period": "宋", "type": "诗", "title": "林正甫與子中春並命爲御史正甫按刑浙東道別去兼旬而予銜命按視宮陵經越上獲一再款語臨行有詩因次其韻  其一", "paragraphs": ["烏臺當日選名流，僉謂君才與我優。", "公議略伸君便去，上恩未報我寧留。", "自憐秦緩難爲疾，豈意良霄尚有蕕。", "况是親年當喜懼，欲將歸計問扁舟。"]}