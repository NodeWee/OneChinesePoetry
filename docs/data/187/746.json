{"author": "許及之", "period": "宋", "type": "诗", "title": "客有自成都來者傳制帥華學尚書年丈巫山詩輒次韻奉寄", "paragraphs": ["巖壑豈是鐘鼎姿，出處相較黠與癡。", "我家淛東山水窟，閒窺壺中日月遲。", "坎蛙固守井底見，鴈蕩斷云天下奇。", "坐想天柱高突兀，便覺穹障排參差。", "歸胡不歸歸未得，吾非故吾吾何之。", "南宦祝融常在眼，北征太行長相隨。", "每欲拓關令混一，其奈意廣憐庸疲。", "故人開府鎮巴蜀，大江揚舲張虹旗。", "紀行先要實古錦，及境始事蹇赤帷。", "陽侯似知公得句，吳榜婁舞下折枝。", "有客傳誦巫山高，長安那復紙價低。", "襄王胡爲愛文賦，宋玉大以供戲嬉。", "山川本以靈雨祀，神明何及褻凟爲。", "牽牛織女謗自古，小姑彭郎訛一時。", "剩喜新篇有如此，洗空遺恨從今茲。", "蜀道誰云在天上，政譽已逐詩聲馳。", "世情嚮背南北阮，人物妍醜東西施。", "願君滄溟恢宇量，聽披缾罌居井湄。", "已爲下戶代輸額，更要全蜀俱伸眉。", "西都父老久延頸，關外士卒寬張頤。", "訪尋恐有玄尚白，流落寧無素染緇。", "規模所至欣濟濟，民俗定自臻嘻嘻。", "政成化洽公何疑，無人風月鎸峨嵋。", "歸來要著浯溪頌，吾上中和宣布詩。"]}