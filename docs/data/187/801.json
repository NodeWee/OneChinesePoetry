{"author": "虞儔", "period": "宋", "type": "诗", "title": "暇日邀王天任諸公遊南坡天任有詩因次韻  其一", "paragraphs": ["梅黄收宿雨，山綠呈層巔。", "高軒蔭修竹，朱檻俯流泉。", "雅致軼天外，俗物無眼前。", "笑人聲利場，蛾眉競爭妍。", "半生政坐拙，州縣空迴旋。", "自視甘寂寞，何心慕華鮮。", "南坡吾菟裘，杖履有厚緣。", "暇日領佳客，頗辦沽酒錢。", "愧無絲與竹，後堂欠彭宣。", "何以侑談笑，頼有茲山川。", "送鴻煩遠目，落鴈驚虛弦。", "門徑迴俗駕，山澤非臞仙。", "劇談交玉麈，醉吟飛彩牋。", "榴花媚紅皺，李實薦翠圓。", "相忘恣諧謔，小謹畧跽拳。", "茲遊無可紀，須君賦長篇。"]}