{"author": "虞儔", "period": "宋", "type": "诗", "title": "林正甫與子中春並命爲御史正甫按刑浙東道別去兼旬而予銜命按視宮陵經越上獲一再款語臨行有詩因次其韻  其二", "paragraphs": ["銜命宮陵偶一回，山陰道上得徘徊。", "溟鵬好在思摶擊，乘鴈何嘗計去來。", "萬壑千巖况秋色，明珠白璧更塵埃。", "相逢未穩還爲別，一段詩愁費剪裁。"]}