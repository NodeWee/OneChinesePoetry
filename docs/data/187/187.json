{"author": "許及之", "period": "宋", "type": "诗", "title": "李若兄菊詩同社久已嗟賞賡和屬蒙寫寄仍用韻以致予奉祠之喜予兩年從金陵覓菊栽而一種至今著蕊未開豈所謂晚節香者耶次韻奉酬  其二", "paragraphs": ["四體支吾兩鬢秋，一生知足百無愁。", "洞霄香火手加額，太玉山園茅蓋頭。", "歸去來兮交未息，不知我者謂何求。", "若人共說無生話，一句拋來一句酬。"]}