{"author": "虞儔", "period": "宋", "type": "诗", "title": "暇日邀王天任諸公遊南坡天任有詩因次韻  其四", "paragraphs": ["君家有西園，望我南山巔。", "觴詠繼曲水，花石希平泉。", "長溝流砌下，遠岫列楹前。", "春風一披拂，百卉爲渠妍。", "迨茲夏日永，杖履宜盤旋。", "梅黄已過雨，清潤霽景鮮。", "主人雖好事，欲往無由緣。", "似聞三徑深，日夜長苔錢。", "行當載酒過，高情與君宣。", "飛鴻渺天末，浴鷺來平川。", "良辰恐易失，勿待月下弦。", "前者坐中看，俱是桂堂仙。", "酒豪倒金壺，詩健輕華牋。", "琴弄朱弦古，碁枰寒玉圓。", "君才尤中的，霜鶻無空拳。", "諄復記幽會，舂容看大篇。"]}