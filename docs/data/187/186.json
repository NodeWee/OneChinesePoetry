{"author": "許及之", "period": "宋", "type": "诗", "title": "李若兄菊詩同社久已嗟賞賡和屬蒙寫寄仍用韻以致予奉祠之喜予兩年從金陵覓菊栽而一種至今著蕊未開豈所謂晚節香者耶次韻奉酬  其一", "paragraphs": ["滿地金錢買斷秋，晚年安得有窮愁。", "小園不負長寒眼，佳客自疎新白頭。", "一種最開陶逕晚，兩年曾向蔣山求。", "肯能過訪同心賞，猶勝傳聲互答酬。"]}