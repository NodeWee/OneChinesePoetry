{"author": "虞儔", "period": "宋", "type": "诗", "title": "除日獄空唯欠租監繫頗衆因悉縱遣之期以開歲五日畢來因記東坡先生倅杭除夜直都廳囚繫皆滿題詩壁間輒用其韻", "paragraphs": ["訟牒日已稀，私幸庭無留。", "胡不了租稅，顧爲此拘囚。", "催科迫星火，對案亦包羞。", "作苦念田家，歲莫得少休。", "羔酒會鄰里，盍歸與婦謀。", "刻期亦人耳，吾其反自修。"]}