{"author": "虞儔", "period": "宋", "type": "诗", "title": "林子長見示悼鶴之詩若不能釋然者因次韻以廣其意且於鶴不能無責焉耳", "paragraphs": ["君家青田姿，見之毛骨寒。", "方當秋露警，遽迫夏景殘。", "年來縱飲啄，意外失防閑。", "誰歟不具眼，斃之于汝安。", "竹林有餘蔭，荷塘豈不寬。", "正坐出門誤，寧虞行路難。", "因思出處理，士君子惟艱。", "方其窮居時，孤進無還丹。", "山林欲長往，鐘鼎夫豈慳。", "一朝隴書至，倏若登天翰。", "肉食無遠謀，伐檀譏素餐。", "失身墜戮辱，無乃佞與姦。", "逐兔牽黄犬，東門那得還。", "竟死咸陽市，慟哭何辛酸。", "丹塗布衣願，恨不蒯與菅。", "富貴履危機，悵望扶摇摶。", "世事亦墮甑，天理真循環。", "向來京口銘，俯仰成悲歡。", "世無薛公筆，想像付永歎。"]}