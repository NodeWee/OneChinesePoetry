{"author": "虞儔", "period": "宋", "type": "诗", "title": "暇日邀王天任諸公遊南坡天任有詩因次韻  其二", "paragraphs": ["我詩苦艱澁，蹇步太行巔。", "筆乾硯欲裂，何地覓湧泉。", "巧匠愧傍觀，袖手不能前。", "敝帚徒自珍，捧心豈成妍。", "辟舍不獲命，屬鞬試周旋。", "君詩巧層出，浥露晨花鮮。", "前輩借波瀾，後生敢並緣。", "平生程不識，毀不直一錢。", "五色爛摩尼，八音和相宣。", "挹袂庾開府，拍肩楊盈川。", "每發必中的，矢脫無空弦。", "我蓋三復之，飄飄意欲仙。", "此計太冷淡，浪費五彩牋。", "不如醉紅裙，且聽歌喉圓。", "况當荷傾蓋，莫待栗過拳。", "徐看騎鯨伯，一斗揮百篇。"]}