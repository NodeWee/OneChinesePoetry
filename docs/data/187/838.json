{"author": "虞儔", "period": "宋", "type": "诗", "title": "昨日於竹堂後開一逕通南坡甚近從此便於往還遂成日涉之趣矣", "paragraphs": ["先生一室如懸罄，彈鋏浩歌誰復聽。", "籃輿每出欠僕夫，蹇馿試跨愁泥濘。", "南坡日涉恐負渠，寸步躋攀如折脛。", "偶向田頭問小溪，何妨竹裏通幽徑。", "杖藜從此便還往，出趁晨光歸及暝。", "更遣蒼頭佩一壺，醉中却愛風吹醒。"]}