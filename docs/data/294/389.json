{"author": "張栻", "period": "宋", "type": "诗", "title": "子遠使君出守廣漢始獲傾蓋諸官賦詩贈別某廣漢人也故末章及之", "paragraphs": ["半生落南州，分與岷峨疎。", "朅來荆江上，所忻近鄉閭。", "吾鄉多雋豪，雜遝來舟車。", "時從說情話，頗覺中懷舒。", "中間識胡公，粹美真璠璵。", "心遠氣自靜，語簡意有餘。", "向來有推轂，入校中祕書。", "名場萬夫立，人亟我則徐。", "拳拳抱忠愛，百慮纔一攄。", "白雲已在望，思親惜居諸。", "乞州枌榆邊，政以便版輿。", "同舍挽不住，清風挾歸裾。", "觀君進退間，此豈爲名譽。", "春帆肯小駐，論交良慰予。", "愛君秉質高，且復富蓄儲。", "任重則道遠，願言勿踟躕。", "吾州得賢牧，父老想樂胥。", "我亦有一廛，徑思歸荷鋤。"]}