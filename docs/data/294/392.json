{"author": "張栻", "period": "宋", "type": "诗", "title": "廬山有勝處曰卧龍南康朱使君始築茅繪諸葛武侯像於其中以書屬予賦詩寄題此篇", "paragraphs": ["廬山仙靈宅，佳處固非一。", "頗聞卧龍勝，幽深諒難匹。", "懸瀑瀉琮琤，石壁兩崒嵂。", "草木被光輝，波瀾動回沒。", "今年朱使君，下馬恍若失。", "徘徊領妙趣，指點築茅室。", "爲愛卧龍名，英姿慨超軼。", "於焉儼繪事，長風起蕭瑟。", "髣髴梁父吟，尚想翁抱膝。", "慘澹風雲會，飄忽日月疾。", "獨存經世心，千載詎可汩。", "褰裳欲從之，雲濤渺寒日。"]}