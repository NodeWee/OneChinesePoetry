{"author": "張栻", "period": "宋", "type": "诗", "title": "舊聞長沙城東梅塢甚盛近歲亦買園其間念欲一往未果也癸巳仲冬二十有八日始與客遊過東屯渡十餘里間玉雪彌望平時所未見也歸而爲詩以紀之", "paragraphs": ["半生客荆楚，歷覽非一隅。", "寧知城東路，有此梅萬株。", "瘦馬路曉寒，清風起菰蒲。", "度溪上平坂，頓覺景物殊。", "霏雪下晴晝，香霧迷前驅。", "近坡與遠嶺，玉立同一區。", "老樹固瑰特，小枝亦敷腴。", "有如衆君子，彙聚德不孤。", "精粗無可揀，酥酪與醍醐。", "千株未覺多，此語信不誣。", "班荆或小憩，沽酒時一斟。", "勝賞諒難盡，昭質知不渝。", "我有十畝園，丘壑正盤紆。", "念此縞袂侶，歲晚足我娛。", "來遊自今始，琴書與之俱。", "回首桃李場，冷淡莫邪揄。"]}