{"author": "張栻", "period": "宋", "type": "诗", "title": "望後一日與客自水鄉登湘南月色佳甚翌日用鄉字韻簡游誠之", "paragraphs": ["一雨五日餘，南州三伏凉。", "喚客近方沼，笑譚引杯長。", "相將復登樓，月色在屋梁。", "念我懷百憂，忽忽髮變蒼。", "及此少自舒，觴詠未可忘。", "孤光凜下照，景妙無留藏。", "沙邊數白鷺，欲下仍翔徉。", "羣動亦自得，如我四體康。", "平生子游子，虛白生吉祥。", "官舍并樓居，登臨筋力强。", "未可效王粲，居然思故鄉。"]}