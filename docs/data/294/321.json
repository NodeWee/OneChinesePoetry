{"author": "張栻", "period": "宋", "type": "诗", "title": "長沙歷冬無雪正月十日與客登卷雲亭望西山始見一白莫夜復大作竹聲蕭然是日坐上分韻得雲字", "paragraphs": ["冬溫氣苦盭，玄冥未書勳。", "薄雪殿餘臘，一夜收楚氛。", "歡欣想農圃，潤澤到蒿芹。", "我亦破曉出，喚客來卷雲。", "蒼蒼西山樹，棲此萬鶴羣。", "爽氣入病眼，幽懷愜前聞。", "意到自舉酒，語多祇論文。", "薄莫勢未已，飛花復繽紛。", "還將蕭瑟聲，一一付竹君。", "洗盞且更酌，清絕未酣醺。"]}