{"author": "陳造", "period": "宋", "type": "诗", "title": "和陶淵明二十首  其二○", "paragraphs": ["陶翁出宰縣，徑去亦天真。", "閑居詩成集，古雅仍深醇。", "坡翁訪赤壁，臨流雙鬢新。", "小袖補衮手，千篇準過秦。", "兩翁閲當世，眇若毫端塵。", "熙豐望義熙，愛君最忠勤。", "向非與道俱，寧爾著語親。", "自我誦遺編，行身少知津。", "敢忘炷爐香，亦復墊雨巾。", "鼎鼎蓋棺前，期無愧斯人。"]}