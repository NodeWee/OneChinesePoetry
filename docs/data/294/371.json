{"author": "張栻", "period": "宋", "type": "诗", "title": "時爲桂林之役前一日刑部劉公置酒相餞曾節夫預焉既而劉公用陶靖節斜川詩韻見貽亦復同賦以謝", "paragraphs": ["通籍念無補，先廬獲歸休。", "所忻三載間，暇日從公遊。", "城中十畝園，頗復依清流。", "渺渺送歸鴈，翩翩下輕鷗。", "駕言欲南騖，踟躕眷林丘。", "況且遠晤言，公唱孰與酬。", "祖席近佳日，呼客仍我儔。", "相與千載思，誰復念此不。", "新詩更紆餘，用以寬離憂。", "它年南阜約，剝啄時相求。"]}