{"author": "張栻", "period": "宋", "type": "诗", "title": "四月二十日與客來城南積潦方盛湖光恬然如平時泛舟終日分韻得水字", "paragraphs": ["澤國盛梅雨，漲潦彌兩涘。", "常時侵溢患，乃復到城市。", "納湖迫西闉，衝突固其理。", "今年築隄防，楗石細積累。", "艱辛迄崇成，龜魚亦歡喜。", "節宣有程度，盈縮無壅底。", "昨宵水沒岸，民居例遷徙。", "走馬來問訊，屹若堅城壘。", "江濤從渺茫，湖光自清泚。", "小舟足游泳，新荷方薿薿。", "嘉我二三客，共此風日美。", "相期寂寞濱，雅意淡如水。", "念言隄防功，得失乃如彼。", "而况檢身者，詎可忘所止。", "明朝更哦詩，斯言或當紀。"]}