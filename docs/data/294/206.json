{"author": "岑參", "period": "唐", "type": "诗", "title": "和刑部成員外秋夜寓直寄臺省知己", "paragraphs": ["列宿光三署，仙郎直五宵。", "時衣天子賜，廚膳大官調。", "長樂鐘應近，明光漏不遙。", "黃門持被覆，侍女捧香燒。", "筆爲題詩點，燈緣起草挑。", "竹喧交砌葉，柳嚲拂牕條。", "粉署榮新命，霜臺憶舊僚。", "名香播蘭蕙，重價蘊瓊瑤。", "擊水翻滄海，[摶]風透赤霄。", "微才喜同舍，何幸忽聞韶。"]}