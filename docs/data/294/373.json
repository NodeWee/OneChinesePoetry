{"author": "張栻", "period": "宋", "type": "诗", "title": "淳熙乙未春予有桂林之役自湘潭往省先塋以二月二日過碧泉與客煮茗泉上徘徊久之", "paragraphs": ["下馬步深徑，洗盞酌寒泉。", "念不踐此境，于今復三年。", "人事苦多變，泉色故依然。", "緬懷德人游，物物生春妍。", "當時疏闢功，妙意太古前。", "屐齒不可尋，題榜尚覺鮮。", "書堂何寂寂，草樹亦芊芊。", "于役有王事，未暇謀息肩。", "聊同二三子，煮茗蒼崖邊。", "預作他年約，扶犁山下田。"]}