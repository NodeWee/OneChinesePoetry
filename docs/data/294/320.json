{"author": "張栻", "period": "宋", "type": "诗", "title": "嚴慶胄射策南歸迂途相訪六月二十有一日同遊城南書院論文鼓琴煮茶烹鮮徘徊湖上薄莫乃歸明日作別書此爲贈", "paragraphs": ["炎暑盛三伏，駕言得清游。", "城南才里所，便有山林幽。", "崇蓮炫平堤，修竹綠高丘。", "方茲閔雨辰，亦有清泉流。", "舉網鮮可食，汲井瓜自浮。", "絲桐發妙音，更覺風颼颼。", "喜無舉業累，獨有講學憂。", "逮子閒暇日，微言要窮搜。", "譬彼治田者，黽勉在勿休。", "但勤穮蔉功，勿作刈穫謀。", "雖云千里別，豈無置書郵。", "祝子時嗣音，慰我日三秋。"]}