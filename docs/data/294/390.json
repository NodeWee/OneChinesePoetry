{"author": "張栻", "period": "宋", "type": "诗", "title": "李仁甫用東坡寄王定國韻賦新羅參見貽亦復繼作", "paragraphs": ["三韓接蓬萊，祥雲護山頂。", "涵濡雨露春，吞納日月景。", "美蔭背幽壑，靈根發奇穎。", "艱難航瀚海，包裹走湖嶺。", "仙翁閲世故，未肯遽生癭。", "相期汗漫游，歲晚共馳騁。", "願持紫團珍，往扣黄庭境。", "想翁面敷腴，玉色带金井。", "芸芸納歸根，湛此方寸靜。", "清規照濁俗，不惑類楊秉。", "懸知藥籠中，此物配丹鼎。", "從今談天舌，不用更澆茗。"]}