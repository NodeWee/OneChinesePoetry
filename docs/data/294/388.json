{"author": "張栻", "period": "宋", "type": "诗", "title": "正甫還長沙復用斜川日和陶韻爲別", "paragraphs": ["吾黨有佳士，寡欲自日休。", "眷言平生心，從我萬里游。", "披雲度嶺嶠，犯雪臨江流。", "顧我無定蹤，飄然若輕鷗。", "茲行雖云遠，所忻近故丘。", "況得與君俱，豈患寡朋儔。", "有酒君爲飲，有句君能酬。", "如何舍我歸，頗亦念此不。", "我老百念冷，獨有謀道憂。", "臨岐無他祝，簡編細研求。"]}