{"author": "張栻", "period": "宋", "type": "诗", "title": "外弟信臣總幹西歸駐舟沙岸得半月之款於其行口占道別", "paragraphs": ["外家源流遠，文物被諸孫。", "嗟我數年來，頗識佳弟昆。", "酥酪本同味，蘭芷非殊根。", "競爽有如此，知當大其門。", "信也來過我，氣貌清而溫。", "方忻駐足地，中有靜者存。", "皎然明月光，豈復受濁渾。", "塤箎迭和時，此理試共論。"]}