{"author": "張栻", "period": "宋", "type": "诗", "title": "八月既望要詳刑護漕游水東早飯碧虛徧觀棲霞程曾龍隠諸巖晚酌松關放舟過水月洞月色佳甚逼夜分乃歸賦此紀遊", "paragraphs": ["灕江即湘江，戢戢清見石。", "其東列羣峯，秋色碧復碧。", "日出霧露收，草徑上逼側。", "憑欄揩望眼，已足慰疇昔。", "更窺巖穴勝，創見爲驚咋。", "如何數里間，奇觀相接迹。", "寬同厦屋深，劃若巨靈擘。", "日月遞光景，風雲變朝夕。", "石橋幾年成，乳竇時一滴。", "神龍舊隠處，仰視多辟易。", "蛻迹凜猶存，隠隠印霜脊。", "下有澄湫深，餘波漱蒼壁。", "往者已仙去，來者此其宅。", "薄晚扣松關，風過聲索索。", "聊麾車騎退，容我且散策。", "却望訾家洲，輕舫度前磧。", "回首煙樹林，已復挂蟾魄。", "宇曠凈餘滓，羣物被光澤。", "何所寄遐思，空巖皎虛白。", "清輝可一規，水色相激射。", "天邊與川上，亭亭如合璧。", "居然廣寒游，不用假六翮。", "班坐依微瀾，晤賞共佳客。", "因之想千載，詎有今古隔。", "簫鼓歸夜闌，觀者粲城陌。", "往往羅杯盤，班班見殽核。", "諒因年歲豐，人意少舒適。", "視爾意少舒，於予亦忻懌。"]}