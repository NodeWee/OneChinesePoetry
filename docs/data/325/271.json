{"author": "胡宏", "period": "宋", "type": "诗", "title": "雙井詠水仙有妃子塵襪盈盈體素傾城之文予作臺種此花當天寒風冽草木萎盡而孤根獨秀不畏霜雪時有異香來襲襟袖超然意適若與善人君子處而與之俱化乃知雙井未嘗得水仙真趣也輒成四十字爲之刷耻所病詞不能達諸君一笑", "paragraphs": ["萬木凋傷後，孤叢嫩碧生。", "花開飛雪底，香襲冷風行。", "高並青松操，堅逾翠竹真。", "挺然凝大節，誰說貌盈盈。"]}