{"author": "史浩", "period": "宋", "type": "诗", "title": "陪洪景盧左司馬德駿薛季益馮圓中三郎中汪中嘉總幹游蔣山以三十六陂春水分韻得三字", "paragraphs": ["大江洶澎湃，風靜星斗涵。", "截然當地險，界限天東南。", "金陵帝王都，窟宅何耽耽。", "龍虎爭負恃，盤踞昔所談。", "我適訪陳迹，策馬衝煙嵐。", "蔣山上疊翠，秦淮俯拖藍。", "寶公道場主，貌像堅瞿曇。", "千年窣堵波，倒影落寒潭。", "共知勝絕處，即是彌勒龕。", "舂春足佳致，慨想聊停驂。", "六朝互興廢，較德同朝三。", "中原文武境，久困兵貪婪。", "曾無混一志，溥施鴻恩覃。", "區區守覇圖，跼束令人慙。", "豈若吾主聖，坐遣兇渠戡。", "長驅翔灞上，垂拱受朝參。", "回觀茲奧區，脫去如遺簪。", "小臣執羈靮，喜釋心如惔。", "再拜觴萬壽，愷樂將屢酣。", "却來尋故棲，了此七不堪。"]}