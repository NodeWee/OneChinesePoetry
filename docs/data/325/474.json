{"author": "史浩", "period": "宋", "type": "诗", "title": "經筵讀正說終篇恭進謝恩感遇詩", "paragraphs": ["帝祚隆三葉，仁風被九垠。", "泥金封禪後，汗簡典墳新。", "祖訓敷皇極，奎星耀紫宸。", "儒家尊首志，文論歉前塵。", "好生兵遂偃，崇儉俗還淳。", "傳寶參河洛，重光待聖神。", "求講深紬繹，退訪極諮詢。", "治紹堯稽古，歡諧舜事親。", "披編茲有獲，徹卷豈辭頻。", "錫予恩波浹，榮華宴俎陳。", "奏詩無傑句，拜手愧名臣。"]}