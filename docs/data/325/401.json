{"author": "史浩", "period": "宋", "type": "诗", "title": "辛巳臘月休日絕江至瓜洲觀戰地與馬德駿馮圓中二郎中會舟回焦山德駿令嗣始來侍行某偶留金山不獲與此游輒和三詩以寄懷時駕至鎮江 德駿瘞字韻", "paragraphs": ["天地一郛郭，陰陽司啟閉。", "大江蟠其中，滔滔每東詣。", "瀰漫萬頃寬，源委衆流細。", "經營到楊子，詎可以里計。", "頗聞神禹功，設此限地勢。", "羣龍沸波浪，風雨雜吞噬。", "稍非濟川手，未免魚腹瘞。", "三國取漢鼎，英雄馳亂世。", "交朋若弟昆，反眼或背戾。", "各取天一方，巢穴自株柢。", "唯於阿堵中，快心咸底滯。", "曹丕亦時傑，弭節悸無際。", "胡爲稱干戈，狂酲倚微毳。", "笑指鐵甕城，不韙欲睥睨。", "皇穹佐有德，奪鑑俾昏翳。", "烟塵一時平，兵威即衰替。", "我來弔瓜洲，與子若宿契。", "焦山空在望，我實媿牽制。"]}