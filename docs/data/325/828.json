{"author": "史浩", "period": "宋", "type": "诗", "title": "適過寶奎壽居仁師出示王判院偈真隠老子走筆次韵", "paragraphs": ["見了黄梅留一宿，此風久矣無人續。", "相逢誰許問寒暄，箇中且自龜藏六。", "壽師嚴冷面如鐵，背負真乘腰不折。", "有時禪定出塵表，兀坐蒲團頭滿雪。", "平生俗物不掛目，終日翻經聊自足。", "不離當處常湛然，波澄倒影千山綠。", "邇來邂逅文中虎，一幅水藤爲下語。", "我今欲贊沒因由，只把茶甌對趙州。"]}