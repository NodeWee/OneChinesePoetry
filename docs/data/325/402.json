{"author": "史浩", "period": "宋", "type": "诗", "title": "辛巳臘月休日絕江至瓜洲觀戰地與馬德駿馮圓中二郎中會舟回焦山德駿令嗣始來侍行某偶留金山不獲與此游輒和三詩以寄懷時駕至鎮江 圓中鶴字韻", "paragraphs": ["輕舠艤江滸，欲作揚州鶴。", "翩然下中流，隠隠片帆落。", "兩岸阨海口，焦乃居上齶。", "呀呷受滄溟，餘地著萬壑。", "碧瓦差龍鱗，浮圖峙麟角。", "潮回露灘舂，礧砢出堅确。", "仆碑蒼蘚餘，琬琰在山脚。", "玉氣薰林巒，風煙不蕭索。", "何年王右軍，大書此鑱鑿。", "遂令衛永輩，千古束高閣。", "嗟予咫尺許，來往誠大錯。", "頼有三公詩，時時資咀嚼。", "唯憂赤地旱，茲石或流爍。", "用汝作霖雨，王言非戲謔。"]}