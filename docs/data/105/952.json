{"author": "陸游", "period": "宋", "type": "诗", "title": "記夢", "paragraphs": ["夢遊異境不可識，翠壁蒼崖立千尺。", "樓臺縹緲出其上，揮手直登無羽翼。", "門楣扁牓作八分，奇勁非復人間迹。", "主人鹿弁紫綺裘，相見歡如有疇昔。", "探懷示我數紙書，妙句玄言皆造極。", "我即鈔之雜行草，主人戃怳如甚惜。", "夢中亦復知是夢，意恐覺時無處覓。", "自量强記可不忘，雞唱夢回空歎息。"]}