{"author": "陸游", "period": "宋", "type": "诗", "title": "憶昔", "paragraphs": ["憶昔紹興中，束带陪衆彥。", "沐浴雨露私，草木盡葱蒨。", "一朝窮達異，相遇忘慶唁。", "遠官楚蜀間，寂寞返鄉縣。", "于時同舍郎，貴者至鼎鉉。", "數奇益自屏，短褐失貧賤。", "俯仰五十載，未愧金百鍊。", "忍饑菰蘆間，生理僅如綫。", "窮交誰耐久，晨暮一破硯。", "嘯歌楓林下，萬事付露電。", "惟有孤舟興，所至多勝踐。", "衡茅無定止，何處非郵傳。", "炊烟起沙際，跳魚裂波面。", "嘔啞緯車鳴，隠翳漁火見。", "簫鼓樂水神，鐘梵閙竹院。", "我詩雖日衰，得句尚悲健。", "巍巍闕里門，未嘗棄狂狷。", "放浪終餘年，造物不汝譴。"]}