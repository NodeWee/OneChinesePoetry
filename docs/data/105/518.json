{"author": "陸游", "period": "宋", "type": "诗", "title": "紹興辛未至丙子六年間予年方壯每遇重九多與一時名士登高於蕺山宇泰閣距開禧丁卯六十年憂患契闊何所不有追數同遊諸公乃無一人在者而予猶强健慘愴不能已賦詩識之", "paragraphs": ["故里登高接雋遊，即今不計幾番秋。", "一樽尚與菊花醉，萬事不禁江水流。", "薄命雖多死閭巷，逢時亦有至公侯。", "若論耄歲朱顔在，窮達皆當輸一籌。"]}