{"author": "陸游", "period": "宋", "type": "诗", "title": "醉歌", "paragraphs": ["不癡不聾不作翁，平生與世馬牛風。", "無材無德癡頑老，爾來對客惟稱好。", "相風使帆第一籌，隨風倒柁更何憂。", "亦不求作佛，亦不願封侯。", "亦不須脫裘去換酒，亦不須賣劍來買牛。", "甲第從渠饜粱肉，貂蟬本自出兜鍪。", "燮理陰陽豈不好，纔得閑管晴雨如鵓鳩。", "辛苦築壘拂雲祠，不如吟嘯風月登高樓。", "爾作楚舞吾齊謳，身安意適死即休。"]}