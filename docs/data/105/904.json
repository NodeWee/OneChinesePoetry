{"author": "陸游", "period": "宋", "type": "诗", "title": "頃歲從戎南鄭屢往來興鳳間暇日追懷舊遊有賦", "paragraphs": ["昔戍蠶叢北，頻行鳳集南。", "烽傳戎壘密，驛遠客程貪。", "春盡花猶坼，雲低雨半含。", "種畬多菽粟，藝木雜松楠。", "婦汲惟陶器，民居半草庵。", "風烟迷棧閣，雷霆起湫潭。", "城郭秦風近，村墟蜀語參。", "快心逢曠野，刮目望浮嵐。", "考古時興感，無詩日每慚。", "嘉陵最堪憶，迎馬柳毿毿。"]}