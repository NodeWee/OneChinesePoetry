{"author": "陸游", "period": "宋", "type": "诗", "title": "短歌示諸稚", "paragraphs": ["流年去不還，老狀來無那。", "雖甚顔原貧，尚勝夷齊餓。", "再歸又六年，疲馬欣解馱。", "姑幸箠轡空，敢復希豆莝。", "好山懶出遊，敗屋得偃卧。", "饑能儲粟盎，病亦有藥裹。", "酒蟻溢皤罌，茗雪落小䃺。", "香火失惰偷，編簡謹程課。", "豈惟洗幻妄，亦以起衰懦。", "向來名宦事，回首如棄唾。", "義理開諸孫，閔閔待其大。", "賢愚未易知，尚冀得一个。", "如其盡爲農，亦未可吊賀。", "歸耕豈不佳，努力求寡過。"]}