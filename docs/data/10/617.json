{"author": "黄裳", "period": null, "type": "词", "title": "宴琼林", "paragraphs": ["红紫趁春阑，独万簇琼英，尤未开罢。", "问谁共、绿幄宴群真，皓雪肌肤相亚。", "华堂路，小桥边，向晴阴一架。", "为香清、把作寒梅看，喜风来偏惹。", "莫笑因缘，见景跨春空，荣称亭榭。", "助巧笑、晓妆如画，有花钿堪借。", "新醅泛、寒冰几点，拚今日、醉尤飞。", "翠罗帏中，卧蟾光碎，何须待还舍。"]}