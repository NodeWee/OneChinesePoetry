{"author": "馬廷鸞", "period": "宋", "type": "诗", "title": "德壽宮古松太上愛之嘗持御香釃酒祠土神以祈屏蟊賊云時紹興壬午思陵馘亮之歲也于今百二十年矣僕生六十年後而十月八日又思陵上仙之晨感而有賦  其二", "paragraphs": ["南來天馬總辛勤，內禪經今歷再壬。", "復漢赤符還舊宇，法堯黄屋本非心。", "思成門外衣冠盡，德壽宮前茨棘深。", "嘆息餘生孤露甚，匪莪彼黍涕淋淫。"]}