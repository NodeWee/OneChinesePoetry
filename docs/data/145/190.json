{"author": "龔潗", "period": "宋", "type": "诗", "title": "劍池橋梁久就傾圮方丈霑公刊石伐木以遞汲且併陳樓悉改舊觀", "paragraphs": ["涓涓劍池泉，削崖出石乳。", "流傳歲千百，評列品三五。", "輿梁見何時，樓與姓俱古。", "坐令丘壑觀，凜作巖牆懼。", "霑公大勇猛，咄嗟見未覩。", "欹傾變略彴，岞崿移朽腐。", "連筒稱深汲，惠澤徧下土。", "幽尋穩登眺，清意逼肺腑。", "何須鐵作限，只爾天可補。", "傳聞橋下雲，已作前山雨。"]}