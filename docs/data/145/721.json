{"author": "馬元演", "period": "宋", "type": "诗", "title": "游洞霄紀實", "paragraphs": ["甲寅良月初，爲捧帥垣檄。", "遍走三蕩所，村落怪荒寂。", "人謂白昇里，杭邑纔咫尺。", "杭有洞霄宮，神仙其窟宅。", "慣是名勝游，不許俗眼識。", "余雖一俗吏，心實慕名德。", "癡兒官事了，此行烏可惜。", "天氣暖如春，得意馬蹄疾。", "僕夫嗟况瘁，告我請休息。", "止宿蕭市中，明朝辨行色。", "未曉垂玉繩，向風嘶金勒。", "行行十數里，漸漸仙境出。", "始見九鎖峯，窮眸望不極。", "一似天爲門，四山作扃鐍。", "雲烟一齊起，松檜萬古碧。", "巖洞是處有，名字難盡憶。", "入拜大有庭，奇特更奇特。", "洞天與福地，它山得其一。", "惟此爲兩全，四字揭奎畫。", "主人貝道士，高志頗嗜客。", "引謁帝宸殿，金釘朱戶飾。", "出示御書經，鳳篆龍章筆。", "拜手拈瓣香，舉頭看近日。", "既見撫掌泉，又觀松花石。", "小愒漱玉軒，恍驚風雨夕。", "再登虛白樓，頓覺天地窄。", "迤邐游二洞，其東名大滌。", "仰視洞中山，群崖翠欲滴。", "蛟龍現鱗距，天産非人力。", "石鼓清可聽，石魚亦堪擊。", "中有一小洞，謂能隔凡迹。", "稚子曾入去，海聲親聽得。", "出洞見一井，石欄四圍赤。", "云是葛翁泉，大旱無竭澤。", "西洞號棲真，却在山絕壁。", "華蓋垂於上，獅子橫其側。", "非烟亦非雲，蟠結斬如刻。", "上有倒掛仙，疑是帝所謫。", "棋臺別東西，棋子散黑白。", "又見方尺地，三人可容膝。", "下如空谷聲，必是仙隠室。", "道士雖携持，余亦倦登陟。", "歸息翠蛟亭，寒玉走鳴瀑。", "心目盡開豁，塵累渙然釋。", "坡仙紀舊遊，壁間著遺墨。", "吾得繼清賞，奚必問姑射。", "試觀殊勝地，何年是開闢。", "雖慕子長遊，未學子真逸。", "可惜繫微官，匆匆整還役。", "小子不學詩，數章□紀實。"]}