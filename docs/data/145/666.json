{"author": "龔開", "period": "宋", "type": "诗", "title": "僕爲虛谷先生作玉豹馬先生有詩見酬極筆勢之馳騁乃以此詩報謝", "paragraphs": ["南山有雄豹，隠霧成變化。", "奇姿驚世人，毛物亦增價。", "天上房星浥瑞光，孕成白馬而黑章。", "爲誰容易來中國，風雪天山道路長。", "頭爲王，欲得方。", "目爲相，欲得明。", "脊爲將軍欲得强，腹爲城郭欲得張。", "絕憐此馬皆具足，十五肋中包腎腸。", "嗟予老去有馬癖，豈但障泥知愛惜。", "千金市駿已無人，禿筆松煤聊自得。", "君侯昔如汗血駒，名場萬馬曾先驅。", "山林鍾鼎今何有，歲晚江湖託著書。", "白雲未信仙鄉遠，黄髮鬖鬖健有餘。", "飲酒百川猶一吸，吟詩何嫌萬夫敵。", "我持此馬將安歸，投之君侯如獻璧。", "君侯作詩凜馳騖，八荒滿盈動雷雨。", "定知此馬知此意，獨欠老奚通馬語。", "曹將軍，杜工部，各有一心存萬古。", "其傳非畫亦非詩，要在我輩之襟期，君侯君侯知不知。"]}