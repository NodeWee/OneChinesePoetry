{"author": "馬廷鸞", "period": "宋", "type": "诗", "title": "德壽宮古松太上愛之嘗持御香釃酒祠土神以祈屏蟊賊云時紹興壬午思陵馘亮之歲也于今百二十年矣僕生六十年後而十月八日又思陵上仙之晨感而有賦  其一", "paragraphs": ["六龍親御奠神州，甲子如今甫再周。", "百世尚瞻虞帝祀，五傳遽抱杞天憂。", "臣民莫廢瓜華敬，今古長悲禾黍秋。", "歎息餘生孤露甚，門弧弓棘總成愁。"]}