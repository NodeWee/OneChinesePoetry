{"author": "龔開", "period": "宋", "type": "诗", "title": "題自寫蘇黄像", "paragraphs": ["海風吹髮如短蓬，精魄弄成禿鬢翁。", "歸來已覺陽羨鄰里喜，不似雪堂概江空。", "六年歲月幪尊中。", "何况如今一螺墨，安能及公目如初生犢。", "細觀此畫尤崛奇，兩顴巉巖無剩肉。", "百年光景春夢婆，人閒遂少天上多。", "一炷清香留永日，柰此堂堂不語何。", "譬如寶鼎淪洄水，萬夫之力那能起。", "後來博古彼誰子，猶寫雄深吞簠簋。", "不然豈徒有三足兩耳□□，天地中閒泣神鬼。", "□□人之龍，文之虎，人言海內四學士，又云蘇門之六子。", "洪崖肩高萬丈餘，談笑拍摩何軒渠。", "當爲誰作前者王，當爲誰作後者盧。", "詩到聖時不讀書，高處豈獨煮湯坐團蒲。", "豈非迢迢百世下，好事亦寫蘇黄圖。", "又非中郎虎賁之有身，又非叔敖身後之□死。", "典刑摩詰劣少須，一丈精神三尺素，光芒射人數百步。", "布袍便是山谷褐，可能其中有菜肚。"]}