{"author": "馬廷鸞", "period": "宋", "type": "诗", "title": "我輩小年端午給假蒲酒奉親之外日遊村田間致足樂也今老矣竹塢老友近館授徒逢此小熟奉一酌道舊且有感於并汾舊事云", "paragraphs": ["香羅細葛端陽節，絳帳青衿少小時。", "曩以彈丸俘晉孽，今於筒黍弔湘纍。", "千年感舊慵開卷，一酌銷憂强把巵。", "蒲酒少年供母後，村南村北恣遊嬉。"]}