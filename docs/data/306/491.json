{"author": "呂本中", "period": "宋", "type": "诗", "title": "鄭昂用岑参太白胡僧歌韻作楞伽室老人歌寄杲老", "paragraphs": ["楞伽室中絕皂白，去天何止三百尺。", "只今更住最高峰，齋無木魚粥無鐘。", "已將虎兕等螻蟻，更許蛙蚓同蛟龍。", "聞道說禪通一線，爲爾不識楞伽面。", "一生强項我所知，氣壓霜皮四十圍。", "世人未辨此真僞，敢向楞伽論是非。", "諸公固是舊所適，鄭髯從之新有得。", "欲將此意向楞伽，但道鵠烏同一色。"]}