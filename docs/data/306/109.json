{"author": "呂本中", "period": "宋", "type": "诗", "title": "寄李商老", "paragraphs": ["黄塵車馬流，金火戰殘暑。", "西風迎潮来，密雲復無雨。", "江淮旱已甚，映眼但塵土。", "田疇雜蕪穢，草樹翳洲渚。", "緬懷平生歡，捐棄各秦楚。", "千言偪胸次，到口不能吐。", "君非一臂舊，此意復可許。", "青蠅暗藩溷，有似嚇腐鼠。", "須君濟川手，略爲虹蜺舉。", "念之不能眠，清坐聽鳴櫓。"]}