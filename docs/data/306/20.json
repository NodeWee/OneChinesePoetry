{"author": "呂本中", "period": "宋", "type": "诗", "title": "往歲在白沙見江上往来祀神者殺猪羊鵝鴨日夕相屬也有感於心後至濟陰因成長韻當托白沙故人投之廟前庶幾神少知自戒乎", "paragraphs": ["今日殺一羊，明日殺一豬。", "問神何所樂，而必爲此歟。", "羊死噤無聲，豬死足號呼。", "傷哉鴨與鵝，閉目頸已朱。", "問神此何負，神亦何所取。", "吾知斯民愚，非是神所許。", "江船一帆風，江田一犁雨。", "民或謝神勞，尚使相告語。", "但采澗溪毛，足以薦筐筥。", "何須汚刀几，而後羞鼎爼。", "于物固無怨，于神亦無苦。", "更令嗚嗚歌，時送坎坎鼓。"]}