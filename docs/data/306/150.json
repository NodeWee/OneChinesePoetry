{"author": "呂本中", "period": "宋", "type": "诗", "title": "雨後數與李仲輔兄弟往来且約十七日同過士特因成長韻", "paragraphs": ["鄰鷄再三鳴，不改風雨晦。", "束裝向前塗，恐與泥潦會。", "故人時一来，共此一室內。", "微言久已絕，苦語或未遂。", "子孫甚奇古，却立有餘地。", "舊從伯氏游，則已聞令季。", "斯文倘未遠，吾今盡憔悴。", "相期無何鄉，獲保清凈退。", "收身稠人中，着眼世事外。", "山空倚巖石，雪立老杉檜。", "往來相遇難，更自少如意。", "旦日過城南，把酒公一醉。"]}