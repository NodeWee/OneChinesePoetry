{"author": "呂本中", "period": "宋", "type": "诗", "title": "本中將爲海陵之行念當復與子之作别意殊憒憒偶得兩詩上呈并告送與壯輿叔用也  其二", "paragraphs": ["老僕倦日長，羸馬困道遠。", "東行數日間，尚欲一再款。", "我能喻子意，子亦識我嬾。", "追懷十年游，僅得一笑莞。", "時能煮湯餅，更復下茗盌。", "晁郎本京邑，劉子蓋楚産。", "江山兩秀異，與子日在眼。", "南風動歸興，感慨毛髮短。", "相尋倘有日，歲月亦未晚。"]}