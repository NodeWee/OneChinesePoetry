{"author": "呂本中", "period": "宋", "type": "诗", "title": "五月五日泊舟北神與關聖功唐充之李元輔作别意殊惘然端午日行次洪澤把酒北望已如異世事矣因念屈大夫之死正是此日慨然有感於心輒成長韻奉寄李民師翁士時來可求和也", "paragraphs": ["麥上蝴蝶飛，水邉鸂鶒卧。", "却望山陽城，已若一夢過。", "今晨又端午，把酒意亦惰。", "風回浪蹙船，閘淺沙著柂。", "故人阻情話，客子且清坐。", "更念屈大夫，是日遇奇禍。", "空餘後世名，第子只增些。", "寶璐與明月，皎皎不受涴。", "固知汨羅沈，可到首陽餓。", "還書二三老，此語君可和。"]}