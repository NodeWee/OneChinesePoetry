{"author": "呂本中", "period": "宋", "type": "诗", "title": "圍城中故人多避寇在鄰巷者雪晴往訪問之坐語既久意亦暫適也", "paragraphs": ["雪泥春既融，曉日初破霧。", "出門尋故人，來往不數步。", "共談江南勝，閉眼想去路。", "松風被茅屋，稻壠立白鷺。", "行看賊圍解，春水即可渡。", "先當上鍾山，次第入廬阜。", "生平泉石念，久受塵土汚。", "况今九死餘，轉覺處事悞。", "豫懷巖壑裏，所至陪杖屨。", "可行君莫辭，行李我已具。"]}