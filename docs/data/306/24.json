{"author": "呂本中", "period": "宋", "type": "诗", "title": "晁叔用得古鏡二一以遺法一上人澄澈可愛底水隱然蜃樓突起又作杯渡禪師像翩然衣動正在中流間也一求記于予因爲作歌", "paragraphs": ["晁郎高居卧冰雪，得此懸空兩秋月。", "已將屋角倒魑魅，更與人間洗炎熱。", "一月團團如扇面，一月菱花光掣電。", "憐君囊中一物無，意欲分君托方便。", "菱花入袖世莫識，空堂夜留疏雨滴。", "天生寶氣有期會，復恐藏去終無益。", "君行萬里尋劍術，山精喚君君莫出。", "寒泉百尺傍枮樹，狡兔九月投霜鶻。", "未須潘謂苦哦詩，或自蘇公識神物。", "下有禪和不笑人，須君一照蛟龍窟。"]}