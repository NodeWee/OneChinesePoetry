{"author": "呂本中", "period": "宋", "type": "诗", "title": "浮梁道中見小松數寸者極多然皆與蓬蒿雜出不能即長也余傷之作詩寄范四弟", "paragraphs": ["青松數寸根，意出千丈外。", "如何蓬蒿底，此志久未遂。", "朝爲牛羊踐，莫受塵土翳。", "雖云歲寒姿，當此亦憔悴。", "今年雖小出，尚與凡草類。", "會須扶其根，與作棟梁計。", "大厦千萬間，匠石所睥眤。", "世或未盡知，慎勿傷汝志。"]}