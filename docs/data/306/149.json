{"author": "呂本中", "period": "宋", "type": "诗", "title": "去冬試院中嘗作詩云衣敝蝨可捨髮垢櫛不下披衣坐牆角尚有微火跨平生足拘窘今日幸閑暇新文加點竄欲歇不能罷雖微塵事妨頗畏俗子罵出門見諸老此語君可畫今年復入試院職事多窘迫者簿書滿前如赴蹈湯火也再次前韻", "paragraphs": ["誰令君作官，袞袞簿書下。", "誰令君不學，陷穽乃欲跨。", "緬懷北窗翁，斯人蓋多暇。", "田疇望家遠，日月已秋罷。", "尚蒙諸公憐，未至官長罵。", "何時歸来圖，更作一段畫。"]}