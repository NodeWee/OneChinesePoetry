{"author": "呂本中", "period": "宋", "type": "诗", "title": "錢遜叔侍郎奉京師舊墳改葬天柱謹成挽詩一首", "paragraphs": ["錢氏霸吳越，功德在斯民。", "遜王早退居，身退道益尊。", "至今二百年，盛事傳後昆。", "文采震本朝，豈惟光一門。", "後來翰林公，又以直聲聞。", "累葉其外家，家世悉殊勲。", "善惡久乃效，其報于此分。", "裔孫傑立者，迎喪自中原。", "遂令擾攘後，得安久旅魂。", "依依天柱山，不必京洛塵。", "死者如有知，當言吾有孫。", "小人託末契，所恨老不文。", "睹此一時盛，忍終無一言。", "越水流不竭，越山旱不昏。", "孝子亦不匱，錫類到礽雲。"]}