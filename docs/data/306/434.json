{"author": "呂本中", "period": "宋", "type": "诗", "title": "本中將爲江浙之行念當與夢貺遠别感歎傷懷因成長句奉呈", "paragraphs": ["客行已無聊，况此憂慮集。", "頹然念遠役，未見勇可習。", "虛庭覺氣潤，遠視螢火濕。", "故人不我厭，踏雨相勞揖。", "朝餐共饑飽，夜語同坐立。", "問我去此邦，何用如此急。", "干戈與瘴癘，未見可出入。", "何殊知二五，而不知有十。", "俛首謝勤意，此非愚所及。", "天涯重離别，所至方嶪岌。", "感懷平生舊，忍效兒女泣。", "風沙蔽中原，道路滿荆棘。", "世事古則然，臨分莫於邑。"]}