{"author": "呂本中", "period": "宋", "type": "诗", "title": "會稽石道叟教授南劍兵火搶攘之餘興治郡學尺椽片瓦皆其所自經營也未朞月而學成遠近賴之又祠前輩賢者以風勵多士使游其間者望之而心化由是而入堯舜之道不難也古之教者蓋多術矣五帝憲三王有乞言憲賢于乞言也道叟知之矣呂本中爲作詩叙本末云", "paragraphs": ["聖遠道則微，世久學欲絕。", "區區續微言，未易勝邪說。", "石侯東南秀，睹此心欲折。", "分教南劍州，意在補亡缺。", "欻令兵火後，復見俎豆設。", "廟貌甚尊嚴，上下有區别。", "先生黙無語，風化動閩粤。", "斯文自明白，如仰見日月。", "坐令穿鑿悞，不待湯沃雪。", "不知旁祠誰，今代古豪傑。", "孰能與之齊，共此歲寒節。", "入門日在望，未返意已竭。", "由來正心術，不在費頰舌。", "乃知薰陶功，自與聞見别。", "曾魯顔不愚，亦豈有優劣。", "此理倘可求，萬古同一轍。"]}