{"author": "呂本中", "period": "宋", "type": "诗", "title": "與季宏子植同過信中飲薜荔亭下夜分乃散别後奉懷遂成長韻", "paragraphs": ["殘花無言卧風雨，小亭寂寞延初暑。", "范侯置酒呼我来，共坐階前洗塵土。", "坐間問有李與韓，文字峥嶸各奇古。", "起卧逡巡失杯杓，笑語瀾翻雜歌舞。", "滿城車馬閧侵淫，誰解牆陰着樽俎。", "薜荔扶疏出枝葉，老氣横空君一吐。", "人生此會不可常，昔者各在天一方。", "簿書相急如探湯，好風吹我来君旁。", "鶯啼燕乳各自忙，明日酒醒空斷腸。"]}