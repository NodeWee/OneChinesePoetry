{"author": "呂本中", "period": "宋", "type": "诗", "title": "連得夏三十一翇兄弟范十五仲容趙十七穎達書相與甚勤作詩寄之", "paragraphs": ["閑居病亦侵，世務每絕念。", "猶憐二三子，從我久未厭。", "書來不改昨，意苦辭亦贍。", "問我來何時，期我早會面。", "我行但謀食，欲去復未便。", "要當相就居，同止山水縣。", "讀我所傳書，亦足滿素願。", "開卷忽有得，如飲醇酒釅。", "吾聞古志士，學也蓋有漸。", "欲升夫子堂，不摘屈宋艶。", "倒籬望青天，豈必在窺覸。", "他時倘從容，此語子可驗。"]}