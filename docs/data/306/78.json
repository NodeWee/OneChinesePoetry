{"author": "呂本中", "period": "宋", "type": "诗", "title": "唐張琯書記梁時婦人黄鼎因侯景亂沒北齊爲小校胡兒所虜生二子後附海舶歸聞鼓角得岸乃知是會稽郡鼎先在梁許嫁張固及歸固適爲剡令求與相見不可乃遣令送之宣城鼎在齊時作秋風曲渡海時又作詩三章琯書稱其詞凄怨自琯時已不傳", "paragraphs": ["萬里秋風曲，三章渡海詩。", "絕勝漢公主，略似蔡文姬。", "故國山河在，荒城鼓角悲。", "何如覓張固，不用憶胡兒。"]}