{"author": "呂本中", "period": "宋", "type": "诗", "title": "臨川王坦夫故從谿堂先生謝無逸學北行過廣陵見余意甚勤其行也作詩送之", "paragraphs": ["王郎别我春已晚，索我題詩敢辭懶。", "讀書萬卷君所聞，只要躬行不相反。", "聖人遺言凜可畏，小事未免書之簡。", "衣冠瞻視有法則，何獨文章要編剗。", "譬如逆風曳長艦，竭力正在千夫挽。", "君行念此須飽參，即是谿堂句中眼。"]}