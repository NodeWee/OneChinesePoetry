{"author": "呂本中", "period": "宋", "type": "诗", "title": "尤美軒在玉山縣小葉村喻子才作尉時名之取歐陽文忠公醉翁亭記所謂林壑尤美望之蔚然者後數年舊軒既毁復作寺僧移軒山下汪聖錫要詩叙本末因成數句寄之", "paragraphs": ["兹軒在何許，遠在洞巖側。", "洞巖山水勝，自與塵土隔。", "天以奉幽人，寧肯媚過客。", "尉曹昔吏隱，到此若有獲。", "名軒曰尤美，盡去眼界窄。", "坐令歐陽公，餘意轉明白。", "車馬走道路，我久度此厄。", "茫茫六合間，於此有安宅。", "軒雖有成壞，山本無異色。", "舉頭見林壑，不必更遠索。"]}