{"author": "呂本中", "period": "宋", "type": "诗", "title": "久雨路絕賓客稀少聞后土祠瓊花盛開亦未果一往也", "paragraphs": ["卧聞更鼓濕不鳴，曉窗但有摧簷聲。", "雲横不放山入坐，風怒欲倒江衝城。", "東家酒熟花爛漫，折簡喚客留娉婷。", "街頭泥潦一尺許，意雖欲往無由行。", "儒生活計亦不惡，蒲團堅坐到日落。", "映窗香穗觸凝塵，過眼文書開病膜。", "明朝新晴有佳處，穏看小檻翻紅藥。", "無雙亭下一枝春，玉潔霜清未寥廓。", "閉門嬾出君莫笑，看汝多愁吾獨樂。", "故人無事倘能来，爲君試舉舒州杓。"]}