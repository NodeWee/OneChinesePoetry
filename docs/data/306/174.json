{"author": "呂本中", "period": "宋", "type": "诗", "title": "本中將爲海陵之行念當復與子之作别意殊憒憒偶得兩詩上呈并告送與壯輿叔用也  其一", "paragraphs": ["斯人如玉雪，可愛不可忘。", "助以濯滄海，亦復閟餘光。", "今茲困塵土，更伴衆翼翔。", "時来喚我語，共此一榻涼。", "風雨来頰舌，冰霜清肺腸。", "我老漸窘束，公才方頡頏。", "春秋有體製，子蓋能文章。", "要當纂微言，不以近故妨。", "粲然東園花，不登葵藿場。"]}