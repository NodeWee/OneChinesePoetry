{"author": "張耒", "period": "宋", "type": "诗", "title": "无咎兄贈子方寺丞見約出院奉謁復用原韵上呈子方兼答无咎見及語", "paragraphs": ["曹侯驥骨雙瞳方，流沙萬里志不忘。", "讀書故山蘭蕙芳，咳唾不顧尚書郎。", "參軍朔方試所長，奮鬚决策服老蒼。", "願得一索縛狡狂，凱歌揉馘獻明堂。", "黄河東峙萬旗槍，義渠竟失先零羌。", "坐師失律無否臧，但恨不取東關糧。", "黄君詩力回魁岡，十客未得一登床。", "携君秀句展我旁，草書紙上蛟龍驤。", "謂我君舍城東隍，年來長嘯棄軍裝。", "載酒欲訪執戟揚，休日出門如矙亡。", "坐令耿耿願莫償，紫衣宣詔襆被囊。", "獻書貢士學與鄉，羅庭充屋書萬行。", "風鬃霧鬣簡驌驦，考評唐虞論夏商。", "相過近如蜂隔房，君家八斗陳思王。", "千年門戶有輝光，任城健將獰鬚黄。", "猗蘭之苗不敢香，家人寄衣秋晚凉。", "滯留華館付杯觴，天高月明新雁翔。", "明燈高談夜未央，屈指計日引領望。", "來時汗流今雨霜，重門事嚴御史章。", "頼君諧捷解色莊，還家有日未用忙。", "眉間黄色是何祥，晁侯約我走門牆。", "但無閉關休饋漿，莫以獸微弓弗張。"]}