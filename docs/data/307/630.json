{"author": "周邦彥", "period": "宋", "type": "诗", "title": "游定夫見過晡飯既去燭下目昏不能閱書感而賦之", "paragraphs": ["烟草里門秋，暮氣幽人宅。", "遙知金輪升，戶牖粲虛白。", "風驅雲將來，市聲落几格。", "連曹屬解鞚，一飯已掃迹。", "餘羶未潔鼎，傲鼠已出額。", "銅英洗病眼，烏舄畏斷冊。", "已爲兒輩翁，茲事豈不迫。", "昔見羨門生，童子身三尺。", "捐家問道要，顓聲不好劇。", "頗觀鳥跡書，保氣如保璧。", "貪餌投禍羅，煎絲廢前績。", "上慚玄元教，溘死有餘責。", "濁鏡在兩眸，看朱忽成碧。", "當時方瞳叟，變滅雲霧隔。", "肝勞憂久痼，瞑坐救昏幕。", "尚須文字間，侵盡百年客。", "非圖矚秋毫，所要分菽麥。"]}