{"author": "張耒", "period": "宋", "type": "诗", "title": "感春", "paragraphs": ["淹留生白髮，默默又驚春。", "花房與柳萼，三見東風新。", "竟日雨不止，翛翛寒著人。", "擁裘坐閉閣，但與山爐親。", "昔我東南交，藹藹賢簪紳。", "朝晡不相捨，談笑夜達晨。", "清言間嘲謔，侑以肴與尊。", "風花春院靜，霰雪夜爐溫。", "南士多文章，最愛蔡與秦。", "吳僧參寥者，瀟洒出埃塵。", "詩多山水情，野鶴唳秋旻。", "江子貧而廉，鄉黨稱其仁。", "徐子節最苦，五十慕其親。", "頗有豪俠風，時時見於文。", "相逢必痛飲，大盞若鯨吞。", "家無一金資，有口不言貧。", "楚望自南來，贈我佳句頻。", "送我歌百言，爛如張錦茵。", "蔡子不可見，窮泉悶幽魂。", "遺書誰收拾，撫舊心空存。", "僧寥安在哉，江漢一孤鱗。", "徐子益寥落，寂無人薦論。", "周子有書來，乃在吳江濱。", "其餘數子者，影響無由聞。", "寥寥青天高，落落參與辰。", "東西不相及，難合易離分。", "自我官窮山，耳目如聾昏。", "相逢半俗物，彊笑接歡欣。", "景物豈不嘉，招携阻嘉賓。", "端如守籠鶴，終日掩吾門。", "春風動花光，桃李曰繽紛。", "長歌寫我思，書寄東飛雲。"]}