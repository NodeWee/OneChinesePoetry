{"author": "張耒", "period": "宋", "type": "诗", "title": "春雨", "paragraphs": ["春雨不肯晴，春雲與地平。", "柯山數椽屋，晝夜傾簷聲。", "陰沉人意惡，但願醉不醒。", "園花知在亡，渠溜飄紅英。", "今年窮到骨，憔悴客江城。", "花時不得出，風雨掩柴荆。", "自我學道來，萬事一羽輕。", "惟有惜春意，未忘兒女情。", "齟齬可奈何，努力飽飯行。", "往日雖莫挽，來日豈無程。", "忽記祖燕公，佳句與帝賡。", "今歲隨宜過寒食，明年倍調作清明。"]}