{"author": "張耒", "period": "宋", "type": "诗", "title": "七日晚同潘郎乘月到欒家觀鶴問石生羚羊角偶有之今早惠角一對良真是也吾藥遂成欣然作詩", "paragraphs": ["昨宵風月好，携手得吾人。", "南街訪老鶴，夜扣主人門。", "入門未相見，清唳已可聞。", "見我展雙翅，俯啄意甚馴。", "訪藥偶有之，初尚疑未真。", "今晨墮我前，獲此萬里珍。", "披圖驗良是，入藥定有神。", "望茲以試方，輔此老病身。", "嗟我天所窮，一事百苦辛。", "茲遊乃輒遂，造物良已仁。", "因歌遂成詩，往調柯山君。"]}