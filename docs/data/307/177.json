{"author": "張耒", "period": "宋", "type": "诗", "title": "四月之初風雨淒冷如窮秋兀坐不夜堂二首  其二", "paragraphs": ["風雨四月初，正作窮秋寒。", "朱明方更候，陰沴時相干。", "陰陽天自便，寒暑無必然。", "玄冥與祝融，政事誰得專。", "江鄉累歲饑，一飽望今年。", "不知誰不仁，探喉奪其餐。", "柯山窮老人，方暑愁衣單。", "似聞林筍立，矗矗戈戟攢。", "但知飲美酒，折取共朝盤。"]}