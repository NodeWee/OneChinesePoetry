{"author": "張耒", "period": "宋", "type": "诗", "title": "壬午正月望夜赴臨汝宿襄城古驛縣有古寺家人輩夜往焚香襄城古邑也可以眺二室地爽塏退之所謂潁水嵩山豁眼明者癸未元夕謫居齊安携家游定惠妙圓承天下大雲東禪蓋出雨夜有感示秬秸", "paragraphs": ["江城收燈寒寂歷，里巷閉門不復出。", "蓬茅數屋逐臣廬，門前樵牛卧斜日。", "老人擁褐爐前睡，眼冷不眠思往事。", "去年襄城古驛亭，野縣風埃尋古寺。", "周楚川原氣象存，峴山紫邏秀連雲。", "地留寶鼎周京貴，山拱泥金神岳尊。", "齊安江上漁樵市，誰料今年身到此。", "大江繞郭風濤翻，城中岡壠無平地。", "青紅剪綵挂影燈，漁夫樵婦來相仍。", "短簫急鼓集兒女，叢祠夜半鸕鷀驚。", "浮生夢境何足計，呼童且閉柴門睡。", "百年江上誰得知，竿木隨身聊一戲。"]}