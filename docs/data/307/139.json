{"author": "張耒", "period": "宋", "type": "诗", "title": "余謫居齊安寓郡東佛舍而制不得逾歲今冬遂移居因遣秬秸料理新居作詩示之", "paragraphs": ["孟冬寒氣至，北風羣木衰。", "微霖墮簷瓦，老客卧先知。", "二年蕭寺客，巾履忽復移。", "誰令簡書畏，易此鷦鷯枝。", "冥冥造化中，毫釐陰有司。", "念此雖細事，亦非人所爲。", "東窗頗明爽，洒掃吾遨嬉。", "濁酒爲余辦，勿使歎空巵。"]}