{"author": "程公許", "period": "宋", "type": "诗", "title": "屏居北郊自秋涉冬絕省人事觸緒有感託之諷吟書雲前一日緝成八章寓興抒情非以言詩也  其四", "paragraphs": ["口爲禍之穽，異者同之仇。", "誰能噤不語，兀兀如羈囚。", "我豈好違俗，心未忘好修。", "本不慕華顯，寧有忮與求。", "逍遥鵬鷃同，貧賤非所羞。", "風濤漲平陸，駕予一虛舟。", "未如泯機智，鷗鳥與之游。", "吾今已得師，稽首漆園周。"]}