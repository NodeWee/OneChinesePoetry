{"author": "程公許", "period": "宋", "type": "诗", "title": "一冬無雪和陸放翁梅詩陸句豪誇余句清苦要自不失梅兄本分家風也", "paragraphs": ["清羸怯問黄昏月，呵手寒窗寄幽絕。", "一枝幽艷棖觸人，花與詩人皆本色。", "孤山飛鶴舞空去，詩家何曾絕正脈。", "經營慘澹空亡奇，不如倚筆珊瑚格。", "滕六冬來偏放惰，暖日暄風渾坼破。", "便擬飛章上訴天，怕主林神合連坐。", "我昔與梅同謫墮，隨分世塵聊贖過。", "薰天肉食休問渠，萬古清芬首陽餓。"]}