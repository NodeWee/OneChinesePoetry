{"author": "程公許", "period": "宋", "type": "诗", "title": "屏居北郊自秋涉冬絕省人事觸緒有感託之諷吟書雲前一日緝成八章寓興抒情非以言詩也  其八", "paragraphs": ["南山翠鬅鬙，四荔拱故宅。", "采衣侍三壽，教愛如夙昔。", "曉然一夢闌，無復萬里隔。", "了知恩愛縛，障我修行力。", "亦嘗勤遍參，漸欲空結習。", "妄念絕攀援，自性非假借。", "百千三昧門，惟此一事實。", "持問諸老禪，少露真消息。"]}