{"author": "程公許", "period": "宋", "type": "诗", "title": "縣圃蓮花方開同時木犀吐芳劉光遠仙尉賦詩爲和韻", "paragraphs": ["季夏苦積陰，泥逕殊窘步。", "彼姝水花紅，媚此晴色暮。", "邂逅小山桂，纔洗仙掌露。", "相携齋閣來，不著丹鉛污。", "杲之與黄香，胡爲此同聚。", "向來古錦九，散落不知數。", "吟腸久荒澁，幽賞但默喻。", "殷勤吳市仙，能供巖壑趣。", "詩味淡愈佳，交情凝有素。", "我願同蔦蘿，得與長松附。"]}