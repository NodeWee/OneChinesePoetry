{"author": "岳珂", "period": "宋", "type": "诗", "title": "蘇文忠西湖聽琴觀月詩帖贊", "paragraphs": ["西湖之名，杭潁異轍。", "然皆足以寄七絃之清調，而共千里之明月。", "方指地而辨訛，客鬨堂而纓絕。", "迄五日之考據，驗注編于一閲。", "是詩之來，予目所別。", "昔也傳觀，今焉秘笈。", "歎人事之易變，何凋零之飄忽。", "然則記歲月于所見，而逸名氏于可闕，亦予之所不忍恝也。"]}