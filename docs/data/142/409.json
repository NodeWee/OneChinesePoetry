{"author": "程公許", "period": "宋", "type": "诗", "title": "李西清先生創凌霄觀於潼川府治紅樓之上賦詩敬和韻", "paragraphs": ["丈人氣湖海，合卧百尺樓。", "引袖麾八極，無處豁前眸。", "肯以治城志，而忘天下憂。", "窘步爭徑捷，危炊迷劍頭。", "攀天限九閽，起家先一州。", "顧瞻衆山會，慘澹春色浮。", "憑高展遐眺，幾幅烟雨秋。", "象緯逼紫宸，飈輪通十洲。", "吏衙散鳬鶩，野盟參鷺鷗。", "所思隔秋水，倚天看吳鉤。", "寄懷廣莫外，任運逍遥遊。", "遐哉郝使君，一往歲月遒。", "名字著不朽，實繄杜參謀。", "後先五百年，意氣有此不。", "不須蘇門嘯，我自商聲謳。", "烟霞雜揮灑，風月共獻酬。", "跡忝梁苑舊，目送涪江流。", "可能呼小艇，醉歌賡四愁。", "宇縣暗矛戟，田原輟耡耰。", "念公志經綸，季孟忠武侯。", "肯袖斲泥手，江海寂寞休。", "檻前水東注，鼓枻不可留。", "撫翼附青雲，忍滯鶑谷幽。"]}