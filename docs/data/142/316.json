{"author": "程公許", "period": "宋", "type": "诗", "title": "中元節日登舟赴官巴西兄姪偕親友追送三十里乃別相顧悽黯舟行得此詩以寄", "paragraphs": ["隨牒倦塵土，歸夢長紛紜。", "及歸歲阻饑，負米良艱勤。", "細摹食粥帖，長歌送窮文。", "忽捧毛生檄，往擷魯宮芹。", "元方與猶子，念我當離羣。", "折柬期諸彥，褰裳集江濆。", "追送三十里，酒炙羅繽紛。", "夜航語達旦，摻袂俄夕曛。", "汀蘆黯囘首，風萍悵輕分。", "時危事遠役，所遇無一欣。", "元戎調新律，笑談靜邊氛。", "容我坐無氈，峩冠誦皇墳。", "采蘭勸加餐，伐木友多聞。", "諸君志姱修，未可恬耕耘。", "努力崇令猷，時來皆青雲。"]}