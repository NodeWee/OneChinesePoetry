{"author": "程公許", "period": "宋", "type": "诗", "title": "羅仙宮道士留午飯後遍覽山中佳景三十六峰羅列几席夜雨達旦客枕甚清", "paragraphs": ["老樹萬安驛，古井羅真山。", "玉虬五雲車，仙翁此往還。", "雲蹤久不刓，汎景疑可攀。", "憶昔摛藻頖，題詩揭松關。", "抱琴唐昌來，快晴春物妍。", "截竹倚伶俜，引袂飛褊褼。", "歷階一稽首，爲我展笑顔。", "善救無棄物，廣度隨有緣。", "殊庭遥相望，異關非浪傳。", "道士多野朴，山肴親潔蠲。", "披榛爲前導，𣂏酒勤款延。", "墨池鑑寒藻，書臺滃非烟。", "所著何隠帙，乃忍慳不傳。", "空餘六六峰，可想格筆椽。", "最憐覆盂亭，秀出層巒顛。", "周遭碧霞嶂，莽蒼雲海連。", "酒囤擬泂酌，花坪夐連娟。", "暝色阻窮探，夜雨得佳眠。", "塵緣一相誤，凡骨何當仙。", "雲霞豈不戀，簡書當趣旋。", "神丹夜澗火，青藜洞中天。", "仙翁如點頭，未忍甘棄捐。"]}