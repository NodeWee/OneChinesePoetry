{"author": "程公許", "period": "宋", "type": "诗", "title": "余爲華陽尉三年事制置使榷牧都漕兩使者皆以文字辱知不盡責以吏也既滿戍擬濛陽丞歸親旁范使者爲改註左綿學官瘧病再作未即就戍成二詩呈兄長及諸友  其一", "paragraphs": ["錦江傲吏真癡絕，公事無多日賦詩。", "風月諱人貪捃拾，烟霞痼我費醫治。", "非關瘧鬼工爲厲，豈有詩人不耐饑。", "三月不曾吟一句，汗顔何以有毛錐。"]}