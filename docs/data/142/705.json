{"author": "程公許", "period": "宋", "type": "诗", "title": "遊玉林午飯九曲池觀偃松過法華院至上方觀東坡題柱晚至沈氏小玲瓏施兄携酒來會施本成都人僑居湖三世矣", "paragraphs": ["玉林散策才亭午，九曲流觴對偃松。", "脫盡皮膚見真實，卧看桃李競丰容。", "上方細看錐沙刻，丈室連澆玉乳濃。", "蜀客相逢天萬里，不妨暖酌小玲瓏。"]}