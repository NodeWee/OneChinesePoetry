{"author": "程公許", "period": "宋", "type": "诗", "title": "古碑塔寺改律爲禪鄉大夫招凌雲智禪師主法席規模就整侯丞用晦爲賦揭章和者成軸書來索和", "paragraphs": ["智禪生峩下，稚齒希空門。", "落髮受具戒，持鉢巡諸村。", "有如摩尼珠，烱然古井渾。", "又若大明鏡，不受塵垢昏。", "衰世不見理，窺天於覆盆。", "誓將昌祖道，特用報佛恩。", "得法歸燕社，閉口不復論。", "眷言古叢城，往事空劍痕。", "誰規此浮屠，峻極壓厚坤。", "意令五濁海，親見兩足尊。", "末法裨販盛，遺教髣髴存。", "破律會十方，有詔下九閽。", "法席遴厥選，爐香冷復溫。", "豎拂集龍象，催粥吼鯨鯤。", "能使幽衢暝，豁開若木暾。", "空花眩俗眼，孰辦牢脚跟。", "斯道許津梁，如天柱崑崙。", "施金方山積，巧匠猶水奔。", "請以六度法，爲拔六欲根。", "諸君快說偈，羣魔驚褫魂。", "何時共峻陟，層霄疑可捫。", "勿謂蟹井小，可敵鯨海吞。"]}