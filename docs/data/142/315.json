{"author": "程公許", "period": "宋", "type": "诗", "title": "連日駐白帝城懷古感事閲陸放翁詩集追和其韻", "paragraphs": ["益以搤爲國，前後闢兩門。", "劍棧徑偪側，峽江浪崩奔。", "盤礴六十州，奠位西南坤。", "天險豈輕設，參旗寧易捫。", "我行當嚴冬，岸沙高漲痕。", "絕壁走猱玃，深潭伏鼉黿。", "東逝注滄海，西來非一源。", "相傳石筍三，下接灧澦根。", "長懷草廬公，受遺龍準孫。", "志節局不展，德義深可尊。", "矧伊躍馬壯，得與同日論。", "形勢今猶昔，世故難爲言。", "撫事重感慨，遐瞻莽塵昏。", "空餘瀼西東，未泯冰雪魂。", "臘殘春意動，清波躍河豚。", "撾鼓趣下峽，渚宮同一尊。"]}