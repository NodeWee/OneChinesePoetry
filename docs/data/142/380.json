{"author": "程公許", "period": "宋", "type": "诗", "title": "屏居北郊自秋涉冬絕省人事觸緒有感託之諷吟書雲前一日緝成八章寓興抒情非以言詩也  其一", "paragraphs": ["氣運有盈虛，品物迭滋耗。", "人生於兩間，誰能長不老。", "胡爲翫鮮榮，而獨恨枯槁。", "婉孌兒女態，愛惜容色好。", "志士競修名，覽鏡慨華皓。", "所念固有殊，達觀同一笑。", "本來真妙明，何有少壯老。", "茲理非言傳，惟心自深造。"]}