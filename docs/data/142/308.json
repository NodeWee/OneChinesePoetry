{"author": "程公許", "period": "宋", "type": "诗", "title": "重陽陪諸鄉丈遊水樂洞過風篁嶺龍井張飲觀兩蘇仙辯才法師像晚憩楊家梅園歸路小雨", "paragraphs": ["凜秋天氣佳，令節天賜沐。", "客居意莫展，勝賞諾已宿。", "風澹湖不波，霧斂山更簇。", "畫舫厭囂喧，筍輿恣追逐。", "閒尋水樂洞，嵌空韻琴筑。", "烟雲互吞吐，臺館適涼燠。", "非無人力勝，亦自天巧足。", "側步滑青苔，醉面爽飛瀑。", "風篁轉幽徑，龍井鑑寒玉。", "默堂定未起，清風誰與續。", "四海兩仙翁，三生緣契熟。", "定知明月夜，屐響答空谷。", "歸路取名園，移尊屢更僕。", "凍雨不成泥，騶騎未須趣。", "峨岷渺何在，萬里勞遠目。", "安得天瓢翻，盡把邊塵沃。", "文昌德宏毅，承旨氣肅穆。", "溫雅奉常卿，忠憤膠庠博。", "宮講靜有儀，正字竭忠告。", "而我贅其間，自省羞樸樕。", "明堂索桴棟，底用采卷曲。", "平生邱壑姿，本不耐羈束。", "撫事長鬰陶，臨觴轉顰顣。", "故園俯大江，繞屋藝嘉木。", "何以娛歲晚，籬落森杞菊。", "糗糧幸有儲，那不返耕築。"]}