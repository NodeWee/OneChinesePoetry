{"author": "程公許", "period": "宋", "type": "诗", "title": "碧雲程道士自清江相過示以玉淵劉清叔詩借韻同賦", "paragraphs": ["掣鈴者誰金門客，神秀迫人似曾識。", "八返未問龍虎交，一杯且薦琳腴碧。", "我昔卜隠大面山，招旌驅人難得閒。", "梗野自適麋鹿性，逡巡遠引鵷鷺班。", "始青一氣色非色，此中自有金丹訣。", "政須趺坐共商量，忍向塵勞磨歲月。"]}