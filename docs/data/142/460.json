{"author": "程公許", "period": "宋", "type": "诗", "title": "李季實以龍鶴山菜餠見惠長句將之呂兄亦有和章借韻答謝", "paragraphs": ["山林遠志久封殖，誤隨小草輒輕出。", "得似乾淳太史公，萬古不磨董狐筆。", "太史龍鶴山中人，翫心竹素如醉醒。", "鍊師喜爲作妙供，靈苗相間叢卉生。", "七年飄摇湖海客，生怕魚鯉腐關膈。", "圓規得自太史孫，清苦本來同氣質。", "十洲地産富瓊芝，龍鶴何曾欠蕨薇。", "與君約歸如有期，躍鯉何用薑芥胹。"]}