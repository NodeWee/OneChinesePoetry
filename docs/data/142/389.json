{"author": "程公許", "period": "宋", "type": "诗", "title": "良月十六日以祈晴宿齋郊壇寺僧拉登梅巖讀高孝兩朝宸翰記事", "paragraphs": ["祝冊頒九重，郊丘以晴禱。", "小臣職駿奔，單車倦塗潦。", "崇阜踰巘崿，層壇敷秸藁。", "中興念經始，面勢若天造。", "濤雲日兩潮，幄霧山四抱。", "袍毳亦可人，杖藜共幽討。", "枯梅傲巖晚，陰壑得寒早。", "勳華昔同來，奎文絢麗藻。", "山靈沐高澤，虹彩軼晴昊。", "苔蹊幾窘步，椶榦撐健倒。", "嵌竇咽泉流，金石韻擊考。", "齋廬耿燈青，簷花垂带縞。", "苦憐風力癡，未快霾陰掃。", "排雲出烏輪，測景進黄道。", "六合還清明，烟霞願投老。"]}