{"author": "程公許", "period": "宋", "type": "诗", "title": "過房公湖臨發廣文載酒登南樓聽隠士陳希逸彈琴讀鴈湖先生詩及悅齋先生賦", "paragraphs": ["湖蕩匝城府，堤柳一徑通。", "森戟晝漏永，闃如墟野中。", "掣鈴三日留，鬰鬰殊寡悰。", "登埤展遐眺，盪我磊磈胸。", "溝畦磨衲麗，烟蕪圖采工。", "廣文一尊酒，邂逅清賞同。", "慨昔石林老，小駐雙旌紅。", "燕坐鳬鶩退，行散龜鶴從。", "得句陵子美，高世猶房公。", "想此據胡牀，長嘯延清風。", "想此躡珠履，和月吸酒鍾。", "想此援采毫，醉題揖遥峰。", "想此披綺裘，憑高目征鴻。", "逸駕渺難追，風光爲誰容。", "空餘翰墨香，披拂葭葦叢。", "翠琰子由賦，正聲響笙鏞。", "千年古徐州，綺疏貫晴虹。", "過眼不再讀，恨我性識蒙。", "喬木噪晚鴉，低囘馬首東。", "綠綺有餘韻，因之訊仙翁。"]}