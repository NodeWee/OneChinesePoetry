{"author": "程公許", "period": "宋", "type": "诗", "title": "重陽後一日親友會飲於滄洲以初九未成旬重陽即此辰探韻得初未二字  其二", "paragraphs": ["風露澹秋容，汀洲肅秋氣。", "吾廬倚高寒，遊目周品彙。", "既空買山資，恨欠除堂費。", "醪觴漾籬菊，淺酌殊有味。", "蜜餌雜園蔬，何妨食之既。", "興酣一憑眺，情感怱累愾。", "裔夷恃天驕，邊關猶鼎沸。", "殺氣纏慘澹，將材乏沈毅。", "吁嗟楚芡荒，遑恤頃筐暨。", "腐儒拙料事，積憂漫如蝟。", "伊昔賢哲人，用智奔流未。", "駟隙詎容追，蟻潰可不畏。", "索裘已較晚，寒機密經緯。"]}