{"author": "程公許", "period": "宋", "type": "诗", "title": "得臺檄視堰至上皇設黄籙會親友自遠而至者孫承父表兄用晦弟彥威有年彥尹彥濟四姪勝父王甥虛中句甥司馬行父宗人季然共十七人次日首途久雨開霽", "paragraphs": ["肅敞芝壇大面峰，擬憑方寸遡璇穹。", "夜窗滴盡三更雨，曉霧吹開萬壑風。", "孤鶴肯來隨伴去，十龜相逐賞心同。", "未應佳氣高臺擅，一覽西岷面勢雄。"]}