{"author": "程公許", "period": "宋", "type": "诗", "title": "去歲重陽日得彥威信附六月間二小姪及從弟姪所寄書自蜀閫遞中附至歷言去冬今春所遭兵禍及有司督迫科調之苦喜其存全哀其窘蹙灑涕如霰寄訊邀其下峽而邊事又告急未知其達與否也會杪冬見邸報宣諭使者余公侍郎改命授鉞盡護蜀師意欲以此事歸控骨肉會聚茲事其諧矣喜極涕零遂成長篇", "paragraphs": ["令節恩賜沐，把菊開清尊。", "天涯信音來，拆緘爲一欣。", "展視未竟幅，淚雨溢帨帉。", "辭家甫八年，邊塵覆全坤。", "平生幾親故，半爲兵死魂。", "縱脫虎口涎，亦復馬鬣墳。", "所幸二猶子，從弟偕諸孫。", "崎嶇矛戟中，偶得性命存。", "意欲守丘壠，死不去榆枌。", "是時陳理卿，受命開帥垣。", "奮身艱危際，勉圖戡濟勳。", "鏟壕峙城壁，鋤荒列營屯。", "敵至誓固守，爲力良艱勤。", "變故起肘腋，轅帳塞轒轀。", "一死事則已，萬恨誰與論。", "遺氓能幾何，天未許貸原。", "貔虎蹔斂退，寇盜還紛紛。", "哀我數子者，挈孥競驚奔。", "亦不免維縶，恐迫甚溺焚。", "掠奪幸得脫，歸來匿空村。", "生涯蕩無餘，暴斂何寡恩。", "萬里遠訴我，重我憂心熏。", "爾苦我得知，爾創我得捫。", "豈不憶松檟，歲時薦炮燔。", "永惟宗祀計，忍自遏其源。", "威也託我久，尚以窮愁言。", "寧不思爾曹，命危豺虎羣。", "安得田二頃，有屋休寒暄。", "順風招之來，相與共饔餐。", "皇后職生化，蟄蟄庶且蕃。", "胡忍趣其斃，獮割如羔豚。", "夙傳老上殞，國亂猶絲棼。", "若爲秋風高，已復羣吠狺。", "呼童具黑瀋，襞紙當前軒。", "萬一郵傳通，庶幾信息聞。", "嚴裝理航棹，及春下荆門。", "余公新受鉞，尚義氣薄雲。", "感我骨肉念，不難隻手援。", "茲計不早决，噬臍何復云。", "憤極思一吐，聲出輒復吞。", "長謠欲上訴，九穹隔重閽。", "劫運極必復，玉石可不分。"]}