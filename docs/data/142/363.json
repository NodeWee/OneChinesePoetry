{"author": "程公許", "period": "宋", "type": "诗", "title": "上憲使張郎中壽借西山集中甲申秋所賦雨荷詩韻", "paragraphs": ["榮途驚一世，志士獨苦心。", "君看曲江公，中宵梁父吟。", "豈無平反笑，可使貫索沉。", "獨醒睨衆醉，枉尺那直尋。", "世事本前期，朱明多盛陰。", "氣運有伸屈，扶持要賢能。", "金甌一擲誤，天步深淵臨。", "瓊圃擷衆芳，願以遺美人。", "繡斧岷雪外，閶闔雲海深。", "請彈薰風絃，再拜壽斝斟。", "功名儻來耳，一念君與親。"]}