{"author": "程公許", "period": "宋", "type": "诗", "title": "屏居北郊自秋涉冬絕省人事觸緒有感託之諷吟書雲前一日緝成八章寓興抒情非以言詩也  其三", "paragraphs": ["宿嗜本幽閒，世途倦馳騁。", "迫茲門戶託，强把冠佩整。", "招手誤一來，麾退諒予警。", "寬恩假郡寄，靜俟亦天幸。", "橐空歸無家，旅泊仰微廩。", "如聞爛柯谷，宛似飛仙境。", "苦饑問豹胎，留渴須遠井。", "天將厚所畀，吾寧不少忍。", "睡起一欠伸，篆烟凝晝永。"]}