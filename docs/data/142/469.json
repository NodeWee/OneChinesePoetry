{"author": "程公許", "period": "宋", "type": "诗", "title": "別馮伯昭新班歸三榮末句乞呈似使君王萬里年兄", "paragraphs": ["東郭滄江市橋柳，邂逅論心成二友。", "仙曹如水往復來，永晝論文間巵酒。", "十五年間如掣電，屋梁落月幾回首。", "愛君沖靜天機深，玉雪照我驚老醜。", "寶屏兩月同舍館，青眼相看祇如舊。", "秋風一鶚空百鷙，四海知心悅齋老。", "鵲聲查查客當還，鶴髮倚門春一笑。", "榮途埃𡏖倦馳騖，聖域工夫窺窔奧。", "拏雲豈無九霄志，緩轡徐驅千里道。", "平生我亦重擇交，與君同盟期耐久。", "紛紜歸夢促嚴裝，黯淡羈情更分手。", "旭川夙擅溪壑勝，雌堂况得文章守。", "贏糧寧憚兩日程，龍洞烟霞共幽討。"]}