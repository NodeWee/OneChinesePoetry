{"author": "程公許", "period": "宋", "type": "诗", "title": "工侍國史奉御香禱雪上竺前一夕雪瑞已應道間志喜成詩以示敬借韻同賦", "paragraphs": ["庚子歲維夏，亢陽一何驕。", "侵尋徂暑迫，惻怛聖慮焦。", "祈禱喧三農，雩祀奔百僚。", "商飈忽以厲，老魃意愈囂。", "萬井沸湯釜，四野烜赤熛。", "俄聞罪己詔，還下中興朝。", "寶香款太一，嘉薦羞廟祧。", "移蹕給孤園，熏心梵音潮。", "芝蓋屏不御，鸞扇亦罷摇。", "還宮慘玉色，轉燭翻天瓢。", "小臣忝侍祠，囊封叩層霄。", "帝念亦勞止，暵災殊未消。", "良月始沾洽，封畿轉蕭條。", "白瑞彌渴望，沍陰那易料。", "測景展繡紋，飛霜困青要。", "麥芒鬰不吐，蔬甲半已凋。", "足蹷叢祠趨，潔蠲沉水燒。", "忱念交肸蠁，同雲散瓊瑶。", "夜窗訝明皎，曉檻俄紛飄。", "天意竟作慳，瞬息倏已消。", "冬瘟幸稍壓，蝗蟄故自饒。", "東皇趣命駕，北斗將旋杓。", "更須絮亂撥，間作珠碎跳。", "儻幸尺許積，庶幾食可邀。", "民脈餘幾何，邦儲况復枵。", "但知骨髓瀝，遑恤膏火焦。", "老我雜班綴，素絲颯飄蕭。", "强令典綸綍，拙不工琢雕。", "炯茲方寸丹，敢以後福徼。", "世味本枯淡，癙思劇蒸敲。", "灑血書綠章，飛神羾清飂。", "玉食自不甘，黄竹寧復謠。", "扶持倚梁棟，諮詢及芻蕘。", "正途會四闢，賢旌欲旁招。", "上帝如悔禍，盜賊非難梟。", "斂盡戰鋒慘，重使農畝劭。", "玉燭調氣機，黼扆寬旰宵。", "量才愧擁腫，賦分甘漁樵。", "經綸有管樂，議論付董鼂。", "故山歸去來，歲晚樂逍遥。", "曝背茅簷日，擊壤歌帝堯。"]}