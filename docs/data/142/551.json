{"author": "程公許", "period": "宋", "type": "诗", "title": "三衢道士鄭自得即天慶寮舍種梅疏池爲小亭扁曰橫清有詔住南岳道觀復以此扁其亭解官事言歸袖詩相訪爲次韻", "paragraphs": ["高人久已悟空花，養就丹田日月華。", "方丈有誰來晤語，橫枝相對慮無邪。", "雲開衡岳重回首，雪滿柯山遲到家。", "乞得歸閒來叩戶，摘將青子薦流霞。"]}