{"author": "程公許", "period": "宋", "type": "诗", "title": "屏居北郊自秋涉冬絕省人事觸緒有感託之諷吟書雲前一日緝成八章寓興抒情非以言詩也  其二", "paragraphs": ["斷梗得棲泊，高堂擁圖書。", "中宵風露氣，營我方寸軀。", "靜慮何易感，有銜莫能袪。", "今古一瞬息，智愚等丘墟。", "戰奪日相尋，死生互吞屠。", "念此耿無寐，推枕長嗟吁。", "天理諒好還，人謀何可疏。"]}