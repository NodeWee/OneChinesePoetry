{"author": "程公許", "period": "宋", "type": "诗", "title": "壽曹大博以東憲臺治新築亭館扁榜寄意 鶑花世界", "paragraphs": ["涪江駛清瀏，四山玉連環。", "中有一掌平，萬井浮晴烟。", "鶑花隨世界，妙語發天慳。", "公來抉其秘，作堂娛燕閒。", "襲芳皆俗好，伐木友士賢。", "念昔白波洶，止沸談笑間。", "熙熙春臺樂，誰知有今年。", "初度沸歡謠，願公眉壽延。", "移此世界春，浩蕩彌八埏。"]}