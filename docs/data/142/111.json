{"author": "岳珂", "period": "宋", "type": "诗", "title": "林文節元祐日記帖贊", "paragraphs": ["漢大中大夫東方曼倩之對孝武曰：誠得天下賢士公卿在位，咸得其序。", "譬如以周召爲丞相，仲尼居御史府，畢公高備拾遺，蘧伯玉爲太傅，博士則以顔閔，執金吾以季路，衛尉以卞嚴子，光祿以仲山甫，郡守以子産，詹事以孔父，史魚司直，申伯爲御，下至旄頭式候亦羿萬之伍，則唐虞之隆，成康之際，陳功比德，自無以喻。", "武帝爲之大笑，蓋甚言其難遇也。", "今視元祐之時，彼固何足慕哉。", "群賢拔茅，大奸脫距。", "如確如惠，必斥必去。", "師保萬民，維溫維潞。", "大老既歸，百揆時序。", "師表以韓，押麻以呂。", "班廷謝門，紛鵷振鷺。", "守正如王，博聞如顧。", "錢劉曾孔，滃雲蒸霧。", "其未登于錄者又不可一二數。", "宣制正衙，天人交助，翕然閭巷，曰司馬雨。", "公蓋異時攘臂于代言之間，而染指于同省之賂，顧猶有是語。", "則是非之公，蓋未嘗不具也。", "然則插齒吐吻，擢項結股。", "委蛇其跡，偊旅其步。", "雖辨知閎達溢于文辭，而詼諧者猶皆不之與，後之君子其必知所去取矣。", "幅紙之得，正邪以寓。", "式闚厥衷，逸史是補。"]}