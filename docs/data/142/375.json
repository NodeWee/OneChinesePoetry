{"author": "程公許", "period": "宋", "type": "诗", "title": "壽曹大博以東憲臺治新築亭館扁榜寄意 垂光亭", "paragraphs": ["蔚藍水中天，岧嶢千萬重。", "樓觀聳烟霞，光景浮星虹。", "天上老仙伯，萬劫冰雪容。", "笑下金華山，長歌唳霜鴻。", "一去五百年，山頭忽重逢。", "身衣直指繡，神超蓬海東。", "摇蕩瓊臺光，拍浮玻瓈鍾。", "瓊臺縱可樂，虞庭渴夔龍。", "丹鳳銜詔來，入侍甘泉宮。"]}