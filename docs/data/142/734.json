{"author": "程公許", "period": "宋", "type": "诗", "title": "熙老拉泰叔同伴山行由馬溪寺攀躋險絕歷龍洞上羅漢洞洞前小菴極幽邃下有龍潭潭水窈深一綠蟾蜍踞坐石間意若神龍守護者抵暮還憩雙峰閣看十三夜月和泰叔韻", "paragraphs": ["扶携羅漢洞前去，誰信此中天地寬。", "澗水翻成千偈快，嶺雲肯放一塵干。", "倚巖菴好無僧住，積石潭深照影寒。", "歸對雙峰看月吐，薇花浴露色如丹。"]}