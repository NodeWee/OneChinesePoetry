{"author": "程公許", "period": "宋", "type": "诗", "title": "以堰事走永康宿金馬早行見雪山排霄極明麗因感行役之苦邛守程叔達郎中便民五事欲牛溪轉船朝廷下其議於帥臣監司不知衆議僉諧否也", "paragraphs": ["雨響清客夢，雨晴催客行。", "迥野曉寥落，界天玉崢嶸。", "銀海眩雙照，瓊鈎對孤明。", "英雲强吐吞，杲日還晶熒。", "邂逅得奇觀，瞻相愜幽情。", "意疑邃古初，立極扶西傾。", "誰知絕險外，復有蓬婆城。", "青天危輓輸，剽攘加怖驚。", "奏函籲衆慼，仁言韙宗英。", "早願虎口奪，少紓魴尾赬。", "不勞嚴僕射，分弓窺敵營。"]}