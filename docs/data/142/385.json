{"author": "程公許", "period": "宋", "type": "诗", "title": "屏居北郊自秋涉冬絕省人事觸緒有感託之諷吟書雲前一日緝成八章寓興抒情非以言詩也  其六", "paragraphs": ["西陲失支吾，如老屋積腐。", "牆闥縱蹂躪，堂屋何依怙。", "伊誰階此厲，乃爲元老誤。", "疾痛切吾身，利鈍難逆睹。", "瘴暑困新恩，隕星泣忠武。", "梁壞將安仰，天高杳難訴。", "向來十二樓，捲簾誤一顧。", "灑淚嫁時衣，誰與論心素。"]}