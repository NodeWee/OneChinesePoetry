{"author": "岳珂", "period": "宋", "type": "诗", "title": "米元章甘露詩帖贊", "paragraphs": ["公嘗有凈名之詩曰：殷勤顧景物，爲爾老南徐。", "考乎此篇，則出無晴雨之待，觀無陰霽之殊。", "晝呼竹輿，暮詠歸塗。", "既不舍于斯須，其必邇于海嶽之故廬。", "如曰易硯山之寶儲，登樓平章，維王及蘇，自西徂東，乃獲奠居。", "此所謂舍其舊而新是圖，予固因以驗予記與跋之皆不誣也。"]}