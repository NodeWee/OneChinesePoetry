{"author": "程公許", "period": "宋", "type": "诗", "title": "和江平叔遊無爲山詩韻", "paragraphs": ["夙嗜一邱壑，誓言苦難踐。", "夢踏西山雲，陟降原復巘。", "世紛不可耐，道根日以淺。", "永愧龕中定，三歎涕如霰。", "君從柯山來，行盡蜀山險。", "不憚屐齒蠟，恣襞蘭亭繭。", "毫端花五色，優曇時一現。", "翛翛塵外趣，歷歷眼中見。", "人生歡會少，摶沙隨手散。", "何以慰瞻思，英詞展黄絹。"]}