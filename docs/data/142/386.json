{"author": "程公許", "period": "宋", "type": "诗", "title": "屏居北郊自秋涉冬絕省人事觸緒有感託之諷吟書雲前一日緝成八章寓興抒情非以言詩也  其七", "paragraphs": ["坤維以文瑞，民俗本柔淑。", "何代無戰爭，冤哉今爾酷。", "戎馬塞里墟，劫鈔遍林谷。", "平生金石交，屈指半鬼錄。", "從子尤可哀，別歸奉水菽。", "伯姪併戕殞，荼毒復荼毒。", "探囊數幅書，吞聲不忍讀。", "崑崗焮烈焰，寧辨石與玉。", "叩首一爐香，請爲遺黎贖。"]}