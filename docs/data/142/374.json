{"author": "程公許", "period": "宋", "type": "诗", "title": "壽曹大博以東憲臺治新築亭館扁榜寄意 詠歸亭", "paragraphs": ["聖道如太極，品彙自生成。", "二人各言志，點也心和平。", "春風發高詠，懷哉沂水濱。", "千載寄遐思，光景無邊春。", "一潭鑑寒碧，方寸洞虛明。", "執卷恍瞻前，舍瑟鏗有聲。", "勿遣柱後文，醨我春風醇。", "穹舞麗景舒，琴歌南薰清。", "誰知此中樂，天理皆流行。"]}