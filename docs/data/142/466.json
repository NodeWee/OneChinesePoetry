{"author": "程公許", "period": "宋", "type": "诗", "title": "先兄叔逢種花盆池秋初開一朵二姪感悼成韻作柏梁體答之", "paragraphs": ["懷昔三昆皆青春，揮毫翻水驚鬼神。", "我方丱角瞠後塵，有如奔林鹿甡甡。", "高堂壽朋鬢嚲銀，時節歌舞綵服新，二十年間存幾人。", "叔氏終老一葛巾，盆池折花秋中旬。", "共房感我雙瓜辛，無窮生意根陳陳。", "寸卉雖微均我身，壅培涵浸宜及辰。", "一氣之運屈必伸，子如不信有蒼旻。"]}