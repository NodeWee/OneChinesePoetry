{"author": "程公許", "period": "宋", "type": "诗", "title": "余爲華陽尉三年事制置使榷牧都漕兩使者皆以文字辱知不盡責以吏也既滿戍擬濛陽丞歸親旁范使者爲改註左綿學官瘧病再作未即就戍成二詩呈兄長及諸友  其二", "paragraphs": ["拄笏西山興已濃，蚌溪邀我採芙蓉。", "客遊舊有詩盟在，官冷新添野性慵。", "世路今方悲梗塞，家山暫許樂從容。", "等閒袖手棋枰外，紫電中宵掣劍鋒。"]}