{"author": "岳珂", "period": "宋", "type": "诗", "title": "米元章書山谷大悲憕贊帖贊", "paragraphs": ["我佛住世，大開方便。", "有大士者，現自在身。", "以千手眼，一一接引。", "指示群迷，照破諸妄。", "如是我聞，佛說了義。", "諸鈴杵鐸，寶塔經卷。", "輪拂瓔珞，種種所執。", "凡所執者，俱非有相。", "智慧清凈，肉眼慧眼，佛法天眼，種種所見。", "凡所見者，俱非有著。", "以無相故，釋諸纏縛，一切衆生，得大解脫。", "以無著故，具足圓明，一切衆生，得大知見。", "佛尚無相，何况于讚。", "佛身常住，即心是佛。", "稻麻竹葦，無限劑數。", "彼頂戴者，皆真實相。", "百千萬億，何况於身。", "涪皤說法，如標月指。", "標本在手，何者爲月。", "寶晉寫讚，如轉輪王。", "運轉隨人，終不成道。", "我不見憕，我不執筆。", "非見非□，手眼皆具。", "稽首大士，大慈悲故。", "去我妄想，即見如來。"]}