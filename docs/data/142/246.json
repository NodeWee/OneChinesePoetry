{"author": "岳珂", "period": "宋", "type": "诗", "title": "朱文公儲議帖贊", "paragraphs": ["道統之傳，洙泗濂伊。", "公于淳熙，萬古一時。", "言名之輿，世泯其轍。", "皎皎綱常，首載先烈。", "粵古大臣，以國爲身。", "浚源培根，茲爲愛君。", "總干徂征，拜疏輒發。", "外寧內憂，間不容髮。", "復讎大義，不振不隨。", "易安于危，本則先之。", "先王之忠，與萊公對。", "讒夫孔多，百欽若輩。", "彼姑息者，大義一毛。", "謂我徒勞，群吠以嘈。", "事是蹟訛。"]}