{"author": "程公許", "period": "宋", "type": "诗", "title": "池口昭明太子釣磯蜀僧住山相邀訪古和壁間韻", "paragraphs": ["繫船池口汎濫遊，老禪邀我半日留。", "岸莎堤柳度窈窕，初暑忽送風雨秋。", "蕭郎釣臺三間屋，萬頃烟波媚幽獨。", "長令千載好事人，貪爲淮山流遠目。", "芊芊蔓草迷長竿，臺城直作平野寬。", "那知萬古文選理，不盡詞源八節灘。", "英魂遠逝招不得，謫仙小杜底處覓。", "插天崷崒九芙蓉，試與憑高閒物色。"]}