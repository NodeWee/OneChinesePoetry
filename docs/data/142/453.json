{"author": "程公許", "period": "宋", "type": "诗", "title": "諸友載酒飲滄江海棠下公許以上壽親庭不克與勝賞翌日招飲出示新作敬和元韻", "paragraphs": ["杜陵老翁身轉蓬，浣花溪頭詩更工。", "向來隠語最沉著，錦宮花里看曉紅。", "想當繞樹經營時，吟思拍拍春醅醲。", "重跗疊萼今勝昔，五百年遠誰爲容。", "使君結廬滄江上，補處不隔牛馬風。", "竹蹊花塢穿窈窕，佳趣似是桃源同。", "一年好春海棠擅，隔牆恨不載酒從。", "頗聞花陰喧語笑，何似橘仙隠巴邛。", "主人眼底有青白，風流駭俗阮嗣宗。", "化工不耐凌鑠苦，故使分薄阿堵中。", "那知陽春恣陶寫，何物芥此雲夢胸。", "玉湖亭上一尊酒，柳花漠漠江溶溶。", "錦機轉眼雪糝逕，還有明年春再逢。", "要知造物無盡藏，那肯一日居成功。", "商謳爲公不成調，誰叫閶闔箋天公。", "晚紅一醉亦聊爾，休逐滄浪垂釣翁。"]}