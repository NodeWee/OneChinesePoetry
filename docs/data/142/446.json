{"author": "程公許", "period": "宋", "type": "诗", "title": "觀浩齋楊先生偕後溪劉先生白鶴魏校書潼川南樓唱酬三復嘆仰馳介詢問以古篆體書西銘爲壽，並和元韻", "paragraphs": ["一日不見如三秋，人如湘浦春風樓。", "危途崔嵬坂九折，萬事變滅水一漚。", "我公方寸湛古井，砥柱四海之頹流。", "藝蘭九畹媚幽處，公暇獨立誰爲儔。", "畏虎一悟真知說，亡羊不向諸子搜。", "默參鄒軻論直養，長與潛聖同四憂。", "綉衣方看霄漢立，青雲忽賦汎濫浮。", "平生得趣稽古樂，如水赴海無時休。", "考槃棲我書萬卷，有意晚歲專一丘。", "時無子西賦招隠，貪伴漁翁歸釣涪。", "澗瀍脈絡元不斷，洙泗氣象端可侔。", "身縻簡書去無繇，夜夢策蹇霜滿裘。", "悠悠底是歸宿處，願聞一語歸而求。", "勇撤臯比誰復見，訂頑之訓萬古留。", "篆書爲公揭素壁，千里持寄寬離愁。", "玄關道祕杳莫授，玉鑰爲我一啟不。"]}