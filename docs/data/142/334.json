{"author": "程公許", "period": "宋", "type": "诗", "title": "十四日同張伯修羅堅甫大智賞月探韻即事感興殊激懦衷翌日會保福辱詩示教借張大韻同賦", "paragraphs": ["涉秋苦多陰，嬋娟喜見乍。", "天巧竟作難，借此三五夜。", "屯雲滃四面，如騖俗士駕。", "寶坊盍朋簪，尊酒共清話。", "諸君讀書眼，明不失纖罅。", "天眼物昏之，誰爲彎弓射。", "連宵耿孤吟，虛窗自高挂。", "竹風靜逾爽，露葉燦可畫。", "夢踏市橋去，醉眠僧榻借。", "陰晴且勿言，幽賞可能罷。", "恨欠截老龍，三弄倚風榭。", "酒酣歌慨慷，四坐勿渠詫。", "邊塵日澒洞，志士惜閒暇。", "君看古聖賢，憂樂以天下。", "持此閲人多，何但如傳舍。", "短氣吐復吞，欲言恐遭駡。", "徑思投紱去，甘老漁樵社。", "世論熟脂韋，人物歎衰謝。", "相期崇令猷，蘭鮑觀所化。"]}