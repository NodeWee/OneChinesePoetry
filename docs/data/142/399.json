{"author": "程公許", "period": "宋", "type": "诗", "title": "入都一年餘舍館五遷最後得楊園空屋僻遠市囂寬潔爽塏火後莊文府以中旨攘奪倉皇徙寓奉常之寅清堂成五言長篇", "paragraphs": ["瀆江萬里來，武林一年客。", "飄摇無定棲，一一得安宅。", "委巷遠塵囂，八窗耿虛白。", "冰曹省造請，公退味禪寂。", "乃者赤熛怒，橫爲閭井厄。", "羈貧幸我貰，安坐有慙色。", "侯門意睥睨，府檄加峻迫。", "倉皇襆衣被，包裹到書冊。", "曲臺許借居，虛堂暫休息。", "砌蛩伴宵吟，樹鴉趣晨汲。", "隨寓亦足娛，一枝更須擇。", "是身如浮雲，何所爲定跡。", "顧憐性梗野，雅嗜祇泉石。", "陳力怯荷殳，康屯况無策。", "强顔雜班綴，頗覺非本色。", "時清早得歸，永願守蓬蓽。"]}