{"author": "程公許", "period": "宋", "type": "诗", "title": "遂寧喻生畫鹿甚精介同官梁知丞謁余因令作八幅圖帳適赤城觀主惠一鹿甚馴未數日忽又一鹿奔至縣圃非邑士所豢養者竟不詳其所自來物理感召畫龍而致真龍似未足爲誕也借邑士張權父詩韻以贈之", "paragraphs": ["生不逮治古，郊藪觀鳳麟。", "頗愛麋鹿性，似是我輩人。", "食苹詠周雅，祝網依湯仁。", "幸不主八卦，非關十二辰。", "無魂休我欺，掇皮詳皆真。", "佳哉喻生筆，能與元吉倫。", "雅可簿書堆，坐有澗壑春。", "適意自起卧，匿樹如徼巡。", "便思投手板，長嘯岸白綸。", "藉爾爲我駕，仙會陪末陳。", "人生幾舜華，洞天自靈椿。", "謹護此畫本，勿遣侵俗塵。"]}