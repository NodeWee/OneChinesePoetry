{"author": "程公許", "period": "宋", "type": "诗", "title": "屏居北郊自秋涉冬絕省人事觸緒有感託之諷吟書雲前一日緝成八章寓興抒情非以言詩也  其五", "paragraphs": ["鳥飛暮知還，螘微亦有藏。", "遊子悵無託，故鄉那得忘。", "轒轀歲橫騖，生涯日淒涼。", "骨肉各竄匿，冢祠缺烝嘗。", "萬里一緘書，臨風淚千行。", "垂白念汝兄，憂樂苦相望。", "安得附羽翮，奮飛同一觴。"]}