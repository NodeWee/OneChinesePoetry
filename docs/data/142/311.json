{"author": "程公許", "period": "宋", "type": "诗", "title": "晉仲文學淵邃方爲朝陽鳴鳳僕所次前韻及之而洊賜佳章招隠敢再次韻以反之以資他日重會一笑", "paragraphs": ["丈夫爲世用，釣築辭巖溪。", "不用身徇道，固可卷而携。", "侃侃紫陽翁，不踐桃李蹊。", "淳熙用不終，歸途此留題。", "坐令南巖高，萬丈誰能梯。", "倘止論茲山，僅亦培塿低。", "今如峴首碑，千載令人悽。", "我輩何適莫，但觀道合暌。", "鳥獸不可羣，仲尼非棲棲。"]}