{"author": "程公許", "period": "宋", "type": "诗", "title": "宗博宮講何丈以諸賢所賦清賦堂詩軸示教借和元韻附軸尾", "paragraphs": ["避影惡木陰，忍渴貪泉水。", "君看象渡河，步步須徹底。", "士當秉特操，盛行貴知止。", "佳境著蔗根，苦或起瓜蔕。", "上尊錫方進，萬事咨伯始。", "孰能超然觀，貫之以一理。", "瓢飲有餘樂，我自味無味。", "憶登君子堂，積雪幾沒趾。", "雙鶴舞前除，穟烟縈素几。", "疊石肖嶮崿，俯檻鑑清泚。", "旌招還此來，歸夢曷能已。", "紅塵交轡語，新律吐瓊蕊。", "千載友元亮，顧未忍違世。", "將壇建鼓旗，許我陪末至。", "政恐如濁涇，難以汩清渭。", "俗氛日轇轕，菉茨亂蓀芷。", "爲君歌停雲，倦翮思决起。", "念歸悵無家，素食心所恥。", "安得三間茅，託身安穩地。", "一編岫雲吟，枯腸或能擬。"]}