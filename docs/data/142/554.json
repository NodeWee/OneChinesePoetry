{"author": "程公許", "period": "宋", "type": "诗", "title": "道傳山丹一本兩花舉以見遺夜窗翻書偶見劉潛夫嘗賦云偶然避雨過民舍一本山丹恰盛開種久樹身樛似蓋澆頻花面大如杯怪疑朱草非時出驚問紅雲甚處來可惜書生無事力千金移入畫欄栽因借韻同賦一首", "paragraphs": ["種類山茶花較大，一根恰有兩枝開。", "鉛砂煉熟大還鼎，琥珀琢成雙勸杯。", "威鳳想從丹穴下，飛仙近自赤城來。", "便船惟會加培養，寄伴階庭芍藥栽。"]}