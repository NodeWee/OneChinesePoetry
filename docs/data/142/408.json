{"author": "程公許", "period": "宋", "type": "诗", "title": "又以堰事滯留姜主簿學父載酒相勞於離堆新繁宰鮮于子清永康理曹季德夫導江士鮮于才卿同會", "paragraphs": ["穿江慨秦守，瞻岷懷子長。", "成書著不刊，明德益難忘。", "千載志尚友，百里職勸相。", "每負伐檀恥，欲期盡心償。", "籠石飽冬霽，雲車喧春陽。", "經始愧前哲，憫勞得仇香。", "選勝山水窟，浣我冰雪腸。", "飛幰集諸彥，引睇周八荒。", "暖翠凝黛面，晴雲抹川梁。", "清歌勸引滿，佳趣殊未央。", "舉頭萬仞雪，中有千斯倉。", "采薇亦勞止，薄斂恐未遑。", "何當洗甲兵，無以累廟堂。", "文移寬郡邑，靴鞭却藩方。", "源清流乃浚，葉瘁根必傷。", "念此意惝怳，憑高歌慨慷。", "不如邀飛仙，更與釂一觴。"]}