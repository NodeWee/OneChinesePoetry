{"author": "程公許", "period": "宋", "type": "诗", "title": "投龍寶室洞天過延慶觀訪王倅共父劍峰精舍", "paragraphs": ["璧簡薦寶室，襟裾馥旃檀。", "眷言石交舊，可憚脚力酸。", "層崖一劍裂，陰壑千古寒。", "數椽棲泬寥，小樓面巑岏。", "風穴激虎嘯，石洞掀龍蟠。", "是日朔吹慘，舞空雪花漫。", "開尊聊暖熱，芼蔬勸加餐。", "心事喜我同，晤言藹清歡。", "欲去有餘戀，小駐搜奇觀。", "評畫過神品，誓鬼猶故壇。", "君家古叢城，甲第十畝寬。", "胡獨嗜幽寂，而樂茲考槃。", "戍邱漸相迫，住山殊未安。", "春風動倅馬，雲霄插雙翰。", "儻念猿鶴怨，無多貪熱官。"]}