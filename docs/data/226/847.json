{"author": "趙蕃", "period": "宋", "type": "诗", "title": "貴溪隔岸有二巖僕舊遊也聞子暢受秋租於彼以詩寄之", "paragraphs": ["黄巖嶄絕人人居，徐巖蟠鬰處士廬。", "扁舟半載泊南岸，折梅看雪頻携壺。", "黄巖夾道松百株，風來迎送齊笙竽。", "壇崩殿古黄冠癯，懸巖石刻墨可模。", "徐巖觸目多荒蕪，啼嘯往往紛鼪鼯。", "廢基斷砌或有無，名字不復知誰渠。", "聞君奉檄方受租，播糠瞇目莫與娛。", "作詩爲君道何如，尋幽速遣從騎驅。", "賦成孰寄當念吾，不用寒溫枉素書。"]}