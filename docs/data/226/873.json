{"author": "趙蕃", "period": "宋", "type": "诗", "title": "寄劉叔驥兼索遠齋伯瑞仲文叔魚叔驥和叔太和送行詩", "paragraphs": ["苕溪往來非不款，何山道場况非遠。", "如何著脚竟無緣，孤我平生看山眼。", "劉郎生長在溪山，吸光飲綠歲月閑。", "不惟人作晉宋樣，更覺詩參簡遠間。", "向來稍得相酬唱，別後闕然難屢枉。", "况今結束事西浮，那可無詩道遐想。", "遠齋視我猶其子，伯仲視我乃其季。", "儻能俱寄絕妙辭，更約髯參并表弟。"]}