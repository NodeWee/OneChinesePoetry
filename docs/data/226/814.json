{"author": "趙蕃", "period": "宋", "type": "诗", "title": "頃在杭叔驥以離湖日見懷詩相遺舟中無事取而次韻兼呈同舟到衢當示叔驥及其兄法曹", "paragraphs": ["江南千萬山，何許爲吾栖。", "深林與豐草，本自麋鹿宜。", "長安冠盖場，誰識杜拾遺。", "日赴鄭老飯，未救方朔饑。", "如我何如人，飄然亦天涯。", "買舟今日歸，已恨作計遲。", "山川舊曾經，所至皆依依。", "共載得王蔡，何樂其如之。", "但恨詩豪人，先我浮春溪。", "眼中清絕處，收拾隨以西。", "遂令我筆端，失去溫潤姿。", "衢州法曹君，句成亦多奇。", "會當一快讀，遣此別後思。", "人生離合間，可喜更可悲。", "但泛石室酒，萬事端能齊。"]}