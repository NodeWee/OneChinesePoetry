{"author": "趙蕃", "period": "宋", "type": "诗", "title": "十二日登列岫亭有設空幄者去之薦福酌淺沙泉登大楚之秋屏閣而歸賦詩一首", "paragraphs": ["軒亭著難穩，名字又惡同。", "譬猶死得謚，美惡百代公。", "維洪之厭原，茲爲衆山雄。", "何許千萬間，可以屏障充。", "不於春夏時，刻畫仍遺冬。", "豈非即其西，故取摇落中。", "所得正且盡，評自曾南豐。", "是令登賦士，談說口不容。", "我留豫章城，十日雨且風。", "重尋湖上宅，再叩仙佛宮。", "未行北沙門，憂心實忡忡。", "落日擬進棹，殷勤謝篙工。", "我遊有未盡，汝去何匆匆。", "肩輿天寧寺，高下一逕通。", "其誰列翠幕，正爾遮青松。", "欲住不得久，傍觀南平鐘。", "清澄淺沙泉，一酌醒我胸。", "秋屏適跬步，直上如凌空。", "回觀列岫亭，有見真附庸。", "玄暉彈丸句，固足名壤穹。", "後人竟攘取，榜識千家逢。", "况茲如許山，詎止窗戶供。", "脊記題葆真，疑未經此翁。"]}