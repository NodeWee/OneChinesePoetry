{"author": "趙蕃", "period": "宋", "type": "诗", "title": "東坡在惠州窘於衣食以重九近有樽俎蕭然之歎和淵明貧士七詩今去重九三日爾僕以新穀未升方絕糧是憂至於樽俎又未暇計也因誦靖節貧士詩及坡翁所和者輒復用韻  其五", "paragraphs": ["去年迫重九，倦遊正長干。", "稅駕僧屋古，無從借船官。", "今年山中居，朝暮無續餐。", "朔身謾九尺，何時辭餒寒。", "貨殖賜何有，簞瓢未臞顔。", "因知昔人意，道勝貧非關。"]}