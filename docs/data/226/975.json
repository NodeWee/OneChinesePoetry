{"author": "趙蕃", "period": "宋", "type": "诗", "title": "屢遺公擇書且寄以詩皆未得報成父弟書云公擇欲過予再寄", "paragraphs": ["與君相從不知樂，別去懸知頓牢落。", "一旬兩詩三附書，底事來音向人邈。", "知君去住良關意，養節忍窮非失計。", "如君豈得終布衣，會有高名耀斯世。", "我居正在千山底，落葉填門吹不起。", "薄醪縱有不敢醉，留待君來相料理。", "惠然過我今其時，籬下菊香驚早衰。", "南山石老有梅樹，要君分韻共哦詩。"]}