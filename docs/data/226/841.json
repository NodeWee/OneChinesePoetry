{"author": "趙蕃", "period": "宋", "type": "诗", "title": "嚴州道間得順風俗云七里瀧篙師云風便纔七里無風乃七十里爾", "paragraphs": ["桐江多犇湍，牽挽厭勞止。", "舊云七里瀧，實乃七十里。", "篙師爲予言，風便輒易爾。", "迴思前日驚，留滯固可喜。", "溪神果何心，憐我倦行李。", "有風西南來，不徐亦不駛。", "布帆保無恙，爲賜何其侈。", "眼中峰巒過，天外鷗鳥起。", "畫圖欠傳貌，詩語費驅使。", "生平登臨心，於此得自已。", "勿歎囊橐空，收將遺妻子。"]}