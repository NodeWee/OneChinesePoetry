{"author": "趙蕃", "period": "宋", "type": "诗", "title": "聞潘衡有婢出適安福傳其法造墨甚精孫溫叟捧檄其縣詩從乞之", "paragraphs": ["如聞墨潘氏，一派傳婢子。", "世上多徇名，我曹寧貴耳。", "公其品題之，爲我致窗几。", "定知青出藍，未信橘爲枳。", "升堂與入室，亦喻接花理。", "又如淮王仙，鷄犬悉飛逝。", "况茲薪水供，得法信有是。", "我書初不工，爲詩長費紙。", "筆墨倘精妙，尚可令予起。", "誓將掃竈煤，頓頓燒寒葦。", "度日有不煩，掃煤復何自。", "公聞應大笑，士窮乃如此。", "非但我有求，知名渠自爾。"]}