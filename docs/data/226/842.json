{"author": "趙蕃", "period": "宋", "type": "诗", "title": "永豐令括蒼章君尉上蔡謝君以淳熙改元二月晦日勸農於負郭祖印院事已率蕃爲汎舟之役", "paragraphs": ["前村後村桃李空，牡丹酴醿當春風。", "令君無暇問許事，親率僚吏行劭農。", "清晨小隊東郊出，宿雨初開泥尚濕。", "白頭扶杖稚子旁，不待符移自相集。", "令君盛服臨致言，國因肆赦新改元。", "雍熙淳化太宗年，治道度越唐漢前。", "爾曹何幸生此世，身不知兵無橫稅。", "去秋小歉未足云，詔書屢下憂勤意。", "吏令奉行敢不躬，爾無自惰愆爾功。", "吾言諄諄爾其聽，酒肉更戴君恩豐。", "我時佇立觀盛舉，徑欲傭田買牛具。", "不然枵腹亦以寬，年登賤糴夫何慮。", "少焉有白官盍休，携我山陰上小舟。", "謂我聊此半日留，與民同樂非宴遊。"]}