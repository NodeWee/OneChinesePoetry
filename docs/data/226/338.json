{"author": "趙蕃", "period": "宋", "type": "诗", "title": "東坡在惠州窘於衣食以重九近有樽俎蕭然之歎和淵明貧士七詩今去重九三日爾僕以新穀未升方絕糧是憂至於樽俎又未暇計也因誦靖節貧士詩及坡翁所和者輒復用韻  其七", "paragraphs": ["昔在龐德公，有足不入州。", "鸞鳳自有志，燕雀安可儔。", "迺知金石堅，不逐萬物流。", "當時天下事，固爲長者憂。", "未易一木支，殺身何能酬。", "令人爲短氣，哀哉融與修。"]}