{"author": "趙蕃", "period": "宋", "type": "诗", "title": "留清江蒙簡兄壽玉徐兄思叔皆以文卷寵教愧未有以謝又承壽玉枉示古句仍用鄙韻謹次韻併呈二兄", "paragraphs": ["客亭何以祛暑溽，一時頓有此兩玉。", "逃虛不用聽跫然，醫俗寧須更栽竹。", "平生韋布困藍縷，敢並奇文森綺縠。", "愛而忘醜反譽我，惠以大篇仍短幅。", "頗思浹日相就談，應對先生媿空腹。", "奈何別棹復催去，一日十日寒且暴。", "兩君如此尚場屋，吞舟詎可尋常瀆。", "悵子薄官亦碌碌，政坐家貧耕不足。"]}