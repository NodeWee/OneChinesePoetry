{"author": "趙蕃", "period": "宋", "type": "诗", "title": "鑑山主以天聖宣賜行道者五百金裝羅漢青𤮀香爐爲示復用韻", "paragraphs": ["高林杲杲日欲出，却視諸山雲自入。", "道人導我啟圓龕，五百金仙爭突兀。", "耀州燒甆樸不巧，獅子座中蓮葉繞。", "亂餘得此鎮山靈，莫恨當時賜田少。", "世人變滅隨空雲，至人來往繇念根。", "長眉下生會有辰，摩挱笑視默與論。"]}