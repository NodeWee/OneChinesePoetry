{"author": "趙蕃", "period": "宋", "type": "诗", "title": "頃見迂齋談游子明不容口且誦其詩恨未遂傾蓋之願前年一見既慰我心所恨俱匆遽不得款語近過迂齋聞寄書又復訪問死生顧屏竄林壑逃死無日何以辱盛意如此輒成一詩奉寄", "paragraphs": ["平生施迂齋，劇談高安郡。", "山川固清遠，得士且韻勝。", "就中拔其尤，游子蓋袖領。", "長哦唱酬詩，使我醉復醒。", "前年客游杭，冰雪滯歸𦩘。", "相逢逆旅間，一笑交已定。", "近聞寄書來，諄復問名姓。", "如公真騏驥，顧我乃下乘。", "歲晚儻不遺，庶幾望三徑。"]}