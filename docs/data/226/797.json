{"author": "趙蕃", "period": "宋", "type": "诗", "title": "孟秋八日夜伯壽仲理過予同訪俊乂步月入城南書院繇東渚上讀書堂過蒙軒憩卷雲欲訪月榭而月未到坐濯清者久之乃歸賦詩十四韻以記", "paragraphs": ["昨夕城南來，鬰鬰張園窺。", "坡頭步犖确，牆下循委蛇。", "今夕復何夕，二妙爰集茲。", "重爲南坡行，因作張園之。", "無風幽自凉，有月光仍滋。", "菱荇與草樹，陸離間參差。", "卷雲一舉趾，濯清久支頤。", "空無十丈蓮，湛此數頃池。", "堤柳有倒影，畫手不可施。", "愛之不能已，遂許他夕期。", "昔人安在哉，萬里鯨魚騎。", "神游儻來歟，恍惚不可知。", "林園想巾履，編簡遺書詩。", "懷人渺無盡，樂處翻成悲。"]}