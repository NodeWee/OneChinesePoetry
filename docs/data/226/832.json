{"author": "趙蕃", "period": "宋", "type": "诗", "title": "閏七月二十日侍知府寺簿先生爲石鼓山向園之遊", "paragraphs": ["晦翁守南康，政成有餘暇。", "駕言山之中，於日非聊假。", "紫霄作重陽，白鹿見圖畫。", "聞之幾向風，恨不款段跨。", "今年五溪歸，邇日三湘役。", "先生喜其至，舍以江亭闊。", "頻能枉高軒，人駭非重客。", "那知先生意，於此自爲德。", "茲日復何日，休沐著甲令。", "先生重過之，俱款石皷勝。", "西溪命題字，東巖俾開徑。", "既除古莓苔，又索賢名姓。", "已焉興未休，棹舟放中流。", "西風未却暑，一雨方回秋。", "僧坊遠莫至，隠墅近得留。", "寧同峴山輩，不異舞雩遊。"]}