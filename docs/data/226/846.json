{"author": "趙蕃", "period": "宋", "type": "诗", "title": "明日同數公復登山忽聞履聲乃審知也携和詩三篇來復用韻作一首", "paragraphs": ["松間謖謖衝浮埃，跫然誰能爲余來。", "憑高所歷故已下，得君更覺爭崔嵬。", "茲山不到近十載，頻日能來已再回。", "人生萬事每如此，而欲取必真愚哉。", "袖銜文書辱持似，快讀不待紙尾開。", "金聲詎須擲地出，隠隠自雜山風哀。", "吾曹用意果癡絕，非爾何以娛歲月。", "明當舉似子王子，不但慰歸仍賦別。"]}