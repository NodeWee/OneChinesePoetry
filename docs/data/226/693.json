{"author": "趙蕃", "period": "宋", "type": "诗", "title": "徐提幹爲沈運使種竹於上饒新居昭禮有詩蕃同作", "paragraphs": ["玉谿佳山水，不減閬州南。", "新居助幽深，所欠萬竹參。", "徐郎亦好事，知公幽趣耽。", "過溪買龍雛，雲根破烟嵐。", "地形擇便宜，土壤泉亦甘。", "春雷一番筍，要戒園翁饞。", "鄰里約來往，要須開徑三。", "風月無常主，平分未爲貪。", "定有王子猷，造門不輿藍。", "嘯詠忘主賓，用意端不凡。", "政爾功名迫，此事未易譚。", "待公幅巾歸，我亦脫青衫。"]}