{"author": "趙蕃", "period": "宋", "type": "诗", "title": "東坡在惠州窘於衣食以重九近有樽俎蕭然之歎和淵明貧士七詩今去重九三日爾僕以新穀未升方絕糧是憂至於樽俎又未暇計也因誦靖節貧士詩及坡翁所和者輒復用韻  其一", "paragraphs": ["故鄉墮渺茫，迺此窮山依。", "力業困乏資，蕭颯如秋暉。", "人生初無根，歲月著翼飛。", "更堪幾寒暑，蔓草真同歸。", "與懷死後名，不補身前饑。", "已矣勿多譚，寧能置深悲。"]}