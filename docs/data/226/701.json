{"author": "趙蕃", "period": "宋", "type": "诗", "title": "文叔兄以泉州丈之亡自萍鄉奔赴歸途以書約相見會蕃留邑中得以合并時復聞袁州先生之訃哀傷之餘詩以敘別", "paragraphs": ["一雪五日陰，冰凍吹不裂。", "今晨定何朝，萬里來霽色。", "我將還山中，已駕還復輟。", "故人有書至，會面不可失。", "故人江西吏，何爲浙東役。", "慟哭竹林迴，我實門下客。", "去年送朝天，除書報三易。", "心知以病辭，豈料成死隔。", "東懷喪未赴，西望訃復得。", "追惟平生遊，語淚相隕雜。", "僧房幸小駐，聊以舒鬰結。", "酒固不成懽，梅開况當說。"]}