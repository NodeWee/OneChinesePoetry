{"author": "趙蕃", "period": "宋", "type": "诗", "title": "東坡在惠州窘於衣食以重九近有樽俎蕭然之歎和淵明貧士七詩今去重九三日爾僕以新穀未升方絕糧是憂至於樽俎又未暇計也因誦靖節貧士詩及坡翁所和者輒復用韻  其三", "paragraphs": ["誰云鍾期死，伯牙遂忘琴。", "淵明出晉宋，東坡作知音。", "究其出處間，岨峿皆直尋。", "和詩固亡恙，端若一手斟。", "我時誦其集，危坐常加欽。", "緬懷兩先生，千古同此心。"]}