{"author": "趙蕃", "period": "宋", "type": "诗", "title": "至節矣猶未見梅頗形思渴書呈斯遠滕兄主簿前日書來亦問梅花消息併此奉簡", "paragraphs": ["言歸雖故棲，雅志亦良友。", "奈何數詩筒，不得屢杯酒。", "縱云三十里，每見莫能久。", "是以朝暮間，相思輒成又。", "去年梅花作，佳處猶在口。", "今年梅花期，撫事纔轉首。", "翩思接中屨，兀若限林藪。", "君行集彤庭，我政安甕牖。", "西湖覓林逋，東閣懷杜叟。", "寒歲識松堅，同心見蘭臭。", "前朝習鑿齒，書來問安否。", "併話羅浮山，抗塵應抖擻。"]}