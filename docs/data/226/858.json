{"author": "趙蕃", "period": "宋", "type": "诗", "title": "送徐季益赴婺州陳尚書之招并屬寄謝郡守韓侍郎", "paragraphs": ["禪月臺邊草樹蒼，下臨溪流碧泱泱。", "君卜居之歲且長，徑路不忍夷其荒。", "我時巾幅上君堂，勞君煮茶炷爐香。", "與談世故如有亡，掉頭誦詩聲遶梁。", "別來書劄闕寄將，忽然貽我細作行。", "似言欲從懷玉旁，迤邐遠趣金華裝。", "金華尚書漢豫章，招禮孺子固所當。", "出處有道君素詳，此行甚重無或傷。", "况君袖手久退藏，九十半百胡可忘。", "儻謁地主詢吾鄉，爲致登臨憶侍郎。"]}