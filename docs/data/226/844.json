{"author": "趙蕃", "period": "宋", "type": "诗", "title": "八月二十四日同審知登塔山用審知前載九日留題之韻作二首時彥博歸及常山  其一", "paragraphs": ["郊原莽莽吹黄埃，餘暑已去若復來。", "昨宵一雨爲蘇洗，曉興坐覺飛崔嵬。", "平生詩盟有徐孺，筆力可挽狂瀾回。", "要明兩眼費雙脚，作計似我何疏哉。", "茲遊只欠王子在，見說歸書一紙開。", "追隨正復聽君樂，流浪如我空增哀。", "吾邦此山頗高絕，泛菊况堪臨季月。", "要當相與一杯酒，只恐因之又成別。"]}