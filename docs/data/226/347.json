{"author": "趙蕃", "period": "宋", "type": "诗", "title": "從孫一昆仲求毗陵筆", "paragraphs": ["宣城死諸葛，管城不中書。", "我無操舟長，顧病河流紆。", "朝來罷茶甌，閑詩念追摹。", "毛錐不勝任，一戰驚摧車。", "孫郎吳中回，此物富有餘。", "自云得祕法，蠹口絕覬覦。", "君今英妙年，賦成似相如。", "自宜給筆札，奏技承明廬。", "非如寒窗人，章句分錙銖。", "多貯竟胡爲，何妨稍遺余。"]}