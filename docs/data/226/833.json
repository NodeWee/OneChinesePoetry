{"author": "趙蕃", "period": "宋", "type": "诗", "title": "蕃方爲紀遊之詩未就知府寺簿先生寵示佳句敢輒次韻", "paragraphs": ["茲因謀道來，不爲看山新。", "看山雖云新，圖畫猶昔人。", "虛亭十日留，欲出凡幾巡。", "隔江樹差差，俯檻波粼粼。", "終藉席間語，乃滌胸中塵。", "况茲籃輿行，攀崖陟嶙峋。", "是知竹使符，不異邱壑身。", "世人何不察，百僞嫌一真。", "而我孤拙者，崎嶇聿其轃。", "話言聽矻矻，書札勝頻頻。", "先生今徐州，愚非歐陽陳。", "庶因唱酬詩，牽聯詔無泯。"]}