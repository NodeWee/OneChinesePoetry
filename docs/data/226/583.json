{"author": "趙蕃", "period": "宋", "type": "诗", "title": "周江州有靈壁石趙蘄州名以玉芝周索詩爲賦一首", "paragraphs": ["論石如論玉，貴德不貴名。", "形似偶爾同，未妨聊置評。", "嗚呼禹甸破，土貢久莫并。", "問公安取此，萬里隨南征。", "向來四方遊，束書與俱擎。", "愧彼錢馬癖，寄我山林盟。", "風流蘄州守，夙有能詩聲。", "見之謚以芝，用意真不輕。", "謂公許器質，一再臨專城。", "宜爲齋房秀，作瑞于聖明。", "未應如商山，寂寞身中清。", "須公力勉旃，石亦當與榮。", "念我匪能賦，徵索見公情。", "又惟此必詩，落筆空汗生。", "傳聞南池上，有石來自英。", "我雖未識面，想像猶弟兄。"]}