{"author": "趙蕃", "period": "宋", "type": "诗", "title": "重九纔四日爾風雨如此病卧殊亡聊小兒輩取酒飲予且索作詩强和淵明九日閒居一首", "paragraphs": ["久不觀陶詩，彷彿如前生。", "忽此迫重九，意是渠所名。", "我方卧病中，齋居忘昏明。", "不知簷雨落，但覺奔濤聲。", "兩兒絕可憐，弱者纔五齡。", "深憫乃翁憊，取酒前爲傾。", "歲月已如許，我衰難復榮。", "但願此可安，閭里無異情。", "何必議徙居，終焉計將成。"]}