{"author": "趙蕃", "period": "宋", "type": "诗", "title": "達觀僧紹本年九十能記東坡建中靖國題詩之事且云清都道士者坡同遊此寺坡題詩後道士臨之而滅其迹爲賦詩記此", "paragraphs": ["老僧長生元祐年，龐眉皓首高頰顴。", "紛然送迎過雲烟，解記南歸玉局仙。", "清都道士同蹁躚，詩成忽俾如蛻蟬。", "嗟哉用心故可憐，那知海內爭流傳。"]}