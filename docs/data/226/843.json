{"author": "趙蕃", "period": "宋", "type": "诗", "title": "四月十二日以夏潦暴甚艤舟辰之鐵槍崖下偶得浮木於水中宛然如山因其形似名曰卧嶺立峰喜而賦詩當寄交友之能詩者求著語焉", "paragraphs": ["昔讀梅蘇木山詩，未信人間有此奇。", "雖云尤物不必有，時一玩之何病爲。", "吾行東南千萬里，仙遊不已遂臻此。", "奇奇怪怪日在眼，浩浩湯湯夜盈耳。", "舊評峽江似嚴陵，此行佳處亦可朋。", "又聞八桂好山水，亦應與此相雲仍。", "畫師好手不可遇，詩中有畫無其具。", "江神好事不我尤，乞與一山酬願素。", "不知何年遭仆落，浪激波衝幾飄泊。", "岸高壁立自嶄巖，泓淺坳深非斧鑿。", "老夫得之喜莫極，欲加名字相刻畫。", "卧之成嶺立成峰，天成故爾非人力。", "多言譊譊欲何如，要覓新詩爲寫摹。", "余名敢與昔人並，用寄我友梅蘇徒。"]}