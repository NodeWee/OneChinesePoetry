{"author": "趙蕃", "period": "宋", "type": "诗", "title": "近乏筆託二張求之于市殊不堪也作長句以資一笑", "paragraphs": ["詩老作詩窮欲死，序詩迺得歐陽氏。", "序言人窮詩迺工，此語不疑如信史。", "少陵流落白也竄，郊島摧埋終不起。", "是知造物惡鎸鑱，故遣饑寒被其體。", "嗟我少小不解事，失身偶落翰墨裏。", "年來百念已灰滅，只有宿心猶在此。", "後來不作諸老亡，冥行恐墮澗谷底。", "雖云黄卷可尚友，糟粕詎能臻妙理。", "率然有作每自厭，一紙真成再三毀。", "庶幾穮蔉望豐年，亦學乘流到涯涘。", "那知事迺有大繆，藝未及成窮已至。", "皆言詩工固可俟，窮爲先兆自應爾。", "坐茲不復置追悔，志在溫飽誠足鄙。", "玄泓管楮日相從，固異小人甘若醴。", "朅來中書忽告老，一朝左右手俱廢。", "嘲風咏月不耐閒，按圖姑聽求諸市。", "我詩縱不稱犀象，葦管雞毛那慣使。", "紛紛著墨與水浮，勢如絲亂安得治。", "戲題滿几輒大笑，翻憶兒詩汙窗紙。", "操舟無長病河紆，我詩固說當罪己。", "又聞工欲善迺事，未有不先資利器。", "作牋搜乞累朋友，往往猶吾歎崔子。", "錦囊藤篋世不乏，鼠齧蟲攻誰料理。", "那知我輩有百艱，此事且然他可比。"]}