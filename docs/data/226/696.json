{"author": "趙蕃", "period": "宋", "type": "诗", "title": "僕自北門放舟過溥子而告行坐間出示上蔡景迂兩先生墨帖具道先世契之詳益重其別爲成是詩", "paragraphs": ["扁舟過辭君，落日繫高柳。", "愧君惜遠別，留我飲以酒。", "夜深不知罷，感歎屢執手。", "書題見晁謝，光怪森在牖。", "憶昔蓬山老，實與文靖友。", "同登靖康朝，諫疏猶在不。", "吾人世其家，樹立敢自後。", "君才真杞梓，如我乃枯朽。", "漂流偶相值，稱我不容口。", "君今非少壯，我亦驚老醜。", "相逢定何日，相勉敢不厚。", "老農誠有言，良田務除莠。"]}