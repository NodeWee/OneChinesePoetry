{"author": "趙蕃", "period": "宋", "type": "诗", "title": "成父以子進釀法爲酒酒成許分貺趣之以詩併呈子進昆仲", "paragraphs": ["蘇仙盡飲不滿勺，平生願求酒方略。", "空山松桂不使間，必使捐糜效斟酌。", "自言坐客有酣適，己雖獨醒同醉樂。", "是心可以付調元，歎息鄉來湖海著。", "邇來繼有孫夫子，文高飲少俱蘇若。", "如何喜釀又相似，叔敖典型亂今昨。", "談間快說酒中病，鏖戰如遇將軍霍。", "至其妙處殆神授，后稷播種神農藥。", "冬篘近撇不老泉，石室蘭溪望風却。", "我時籃輿適過之，靜掃玉亭供偃薄。", "呼童洗觴置我前，謂我多寡隨人各。", "詎須珠玉始脩容，濡唇頓爾忘諧謔。", "我云此乃酒御史，徑取橄欖充咀嚼。", "庶幾正味兩相類，祛我沉痾屏無作。", "我家是邦陋隨俗，白酒釀來纔宿諾。", "彼人固肯號茅柴，此意豈復知京洛。", "阿連聞道愈於我，換米急拋居士屩。", "不勞火齊撓妻孥，要與論功上麟閣。", "祇今旬月計已熟，沾溉况自有夙約。", "醉鄉道路久生梗，愁城疆界思開拓。", "便須健步速持似，預恐肴核窮搜索。", "梅公不與俗子對，我亦竹門無鎖鑰。", "但判醉倒更微吟，萬事休休還莫莫。"]}