{"author": "趙蕃", "period": "宋", "type": "诗", "title": "比作詩從成父索不老泉并簡子進昆仲今日成父送酒與子進子肅子儀詩俱來復次元韻", "paragraphs": ["閑居顧合親杯勺，醉後無人怪疎略。", "所嗟故舊不可同，往往茅齋成獨酌。", "兒曹癡疾故我問，問我嗜此有何樂。", "那知是鄉疆場寬，南北東西無住著。", "自應祗覓睡昏昏，不肯留計綬若若。", "浮生倏忽幾許事，今是何必還須昨。", "粗能適意效陶阮，底用策勳追衛霍。", "比年多病苦羸劣，暇日關心惟裹藥。", "誓從歡伯重尋盟，身雖欲前心迺却。", "今晨風日亦佳哉，冬暖如春木陰薄。", "潜魚撥剌鳥緩鳴，得處與我端相各。", "應門走報白衣至，麾去謂爾寧善謔。", "山陰應接已不暇，安得此君仍大嚼。", "須臾負擔置我側，趺坐方穩爲驚作。", "問之遣向阿連家，季也不爽千金諾。", "竟徵西園昔人例，尚病無花來自洛。", "快令汲井洗觥觴，小摘畦蔬失穿屩。", "俱來數紙定誰氏，疑枉續帖摹秘閣。", "抽簪擊鉢一誦之，郊居賦謝東陽約。", "蒼然暮色且欲合，檐光小占明窗拓。", "一時頓有未足道，真是曹劉暗中索。", "預愁取將下雷電，破篋深藏更牢鑰。", "出門仰視天雨霜，良夜初沉雲四冪。"]}