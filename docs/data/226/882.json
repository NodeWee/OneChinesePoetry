{"author": "趙蕃", "period": "宋", "type": "诗", "title": "以歸來後與斯遠倡酬詩卷寄辛卿", "paragraphs": ["人家餽歲何所爲，紛紛酒肉相携持。", "我曹餽歲復何有，酬倡之詩十餘首。", "緘封寄藁玄英方，從人笑癡我自狂。", "狂餘更欲誰送似，咫尺知音稼軒是。", "公乎比復何所作，想亦高吟動清酌。", "賓朋雜遝孰爲佳，咸推楊范工詞華。", "我曹所樂雖小技，歷古更今不能廢。", "歲云暮矣勿歎窮，梅花爛漫行春風。"]}