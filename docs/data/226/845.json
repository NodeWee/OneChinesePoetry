{"author": "趙蕃", "period": "宋", "type": "诗", "title": "八月二十四日同審知登塔山用審知前載九日留題之韻作二首時彥博歸及常山  其二", "paragraphs": ["出門生憎觸風埃，故邀幽人山中來。", "小休危亭带曲折，未盡高塔當崔嵬。", "目營所到豈有極，脚力尚壯不擬回。", "舊遊久闊空信耳，高處一上何佳哉。", "是山百年定誰主，一丘新壤手所開。", "淵明自祭豈非達，杜牧作誌夫何哀。", "如君風流固曠絕，與我論交忘歲月。", "異時訪我入此山，扣牛共唱生生別。"]}