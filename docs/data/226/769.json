{"author": "趙蕃", "period": "宋", "type": "诗", "title": "人愛九日多以靖節之故僕以邠老七字爲可以益其愛者且連日不雨即風尤覺此句妙處賦詩八韻", "paragraphs": ["東籬滿把菊，柯山一句詩。", "四時皆有節，九日獨如斯。", "潘子夙所尚，陶翁何敢師。", "是故逢此日，愛慕仍凄悲。", "所願學淵明，歸去了不疑。", "松菊儻猶存，田園隨事爲。", "亦願如邠老，白首邱壑期。", "人窮與詩長，得失其在茲。"]}