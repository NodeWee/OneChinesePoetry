{"author": "趙蕃", "period": "宋", "type": "诗", "title": "畢叔文携坡帖及與季真給事倡酬詩卷見訪於邢大聲家相與觀之明日次韻淳熙癸卯正月二十有一日也", "paragraphs": ["精金美玉當難朽，白衣蒼狗終何有。", "胡爲徑欲老東坡，應坐生時宿南斗。", "何時斯文日再中，共推元祐超羣公。", "衮衣已易深衣古，醴酒寧思客酒濃。", "當年政化方隨日，詔訪賢良設科十。", "玉堂發策肆雄深，四海旁招無遁逸。", "緬惟貞觀圖凌烟，功臣劍佩空蹌然。", "未如武德藏書府，至今名字星日懸。", "君之曾祖我高祖，想象聞風謂千古。", "書藏東里罔或存，集喜西臺刊未覩。", "相逢已足慰悲凉，墨妙更許窺家藏。", "趣奇造異兩邢子，置酒共親燈燭光。"]}