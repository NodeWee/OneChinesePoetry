{"author": "趙蕃", "period": "宋", "type": "诗", "title": "重陽近矣風雨驟至誦邠老滿城風雨近重陽之句輒爲一章書呈教授沅陵", "paragraphs": ["好詩不在多，自足傳不朽。", "池塘生春草，餘句世無取。", "詩家黄州潘，蘇黄逮師友。", "六義極淵源，一貫相授受。", "秋風有奇思，簞瓢忘巷陋。", "奈何催租人，敗之不使就。", "我謂此七字，已敵三千首。", "政使無敗者，意盡終難又。", "縱令葺成章，未免加飣餖。", "衣錦欲尚絅，何嘗炫文繡。", "一洗凡馬空，浪說充天廄。", "重陽晴則已，雨必風在口。", "今茲季月來，陰雨變時候。", "愔愔爵羅門，寂寂鳥噪牖。", "黄花冷未芳，黄葉掃復有。", "頗將寫吾懷，渠在那出手。", "併想東籬人，瞻前忽焉後。"]}