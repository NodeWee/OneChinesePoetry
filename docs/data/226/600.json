{"author": "趙蕃", "period": "宋", "type": "诗", "title": "沖谷道章少隠還自上饒不見過而遂歸懷玉作詩十二韻奉寄併煩送似寓齋也", "paragraphs": ["幽居非不佳，竹屋靜以深。", "春歸邈亡蹤，草木成嘉陰。", "天氣殊未快，令人頭岑岑。", "忽思從公譚，微風動衣襟。", "白雲何許在，引領勞我心。", "平生誦佳句，三歎有遺音。", "端如猛虎嘯，百獸藏中林。", "交游一周子，自昔已至今。", "論道若有合，根源要追尋。", "文章固定價，美玉同精金。", "窮通我均樂，茲事要力任。", "通脫不累物，賢哉阮瞻琴。"]}