{"author": "趙蕃", "period": "宋", "type": "诗", "title": "九月晦日艤舟浴於昭真既罷同方元直成父弟兒姪遊徐巖南禪之新亭已乃絕溪而還", "paragraphs": ["客子下水船，幽士登山屐。", "二事莫與謀，聊復盡此日。", "山房富薪水，泥墐仍紙羃。", "沈痾快一洗，清吹生兩腋。", "徐巖舊所訪，舉步能歷歷。", "樹樹雖剪伐，苔蘚更襞積。", "蓋可買以居，惜哉無巨力。", "旁誰斫幽徑，復道精廬立。", "新亭踞其上，遠水山四壁。", "驟來落日挂，忽去昏鴉集。", "不惟我友俱，携子仍弟姪。", "民生固常苦，此適未易得。", "物役不可留，溪流還汰擊。"]}