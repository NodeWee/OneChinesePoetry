{"author": "趙蕃", "period": "宋", "type": "诗", "title": "承契兄昨過我於永豐山間今又相遇於鄱陽以暇日同遊薦福寺會軒蓋鼎來避之天慶觀作詩一首", "paragraphs": ["君爲日邊行，過我迂道里。", "我有江上役，值君亦行李。", "誰云動參商，邂逅乃如此。", "似非人力爲，定是天所使。", "古云昔道場，門枕東湖水。", "相從及休日，趨去不停軌。", "參禪固未暇，作詩實先議。", "要問戴叔倫，當年卜居意。"]}