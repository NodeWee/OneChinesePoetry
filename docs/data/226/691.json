{"author": "趙蕃", "period": "宋", "type": "诗", "title": "明叔以僕護筍不除作長句爲調次韻", "paragraphs": ["春風逞夭邪，爛漫吹已足。", "維暮筍乃生，如亂更約束。", "吾人爲之寄，詎可謾弗錄。", "况其耿介姿，政已不可辱。", "去云解籜後，爲我呈新綠。", "新詩急拜賜，句解先我欲。", "我豈兒女曹，撫玩斯同俗。", "又殊市井輩，狥利蘄盡劚。", "要當去留間，明見妨意曲。", "分餉可得多，但令舂脫粟。"]}