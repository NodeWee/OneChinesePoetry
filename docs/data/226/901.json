{"author": "趙蕃", "period": "宋", "type": "诗", "title": "明叔有語贈贛丞曾幼度次韻簡明叔并寄幼度爲明叔賦買江天詩", "paragraphs": ["詩成要落天地間，太虛明月相往還。", "聲名或覺四海隘，身乃憔悴窮閉關。", "詩中妙理超生死，何但不以彼易此。", "我來白下豈徒然，簿書鳬鶩非吾事。", "陳君一見投紵衣，刺天翼並青冥垂。", "楚人不悞玉在璞，山川終用騂之犁。", "曾侯願識今已後，因君示我詩到手。", "不惟我輩獨識真，異饌珍羞甘衆口。", "幾思插翅飛墮前，漫看璧月缺復圓。", "符移催來定不遠，挐音不見聞擔肩。", "世人千金買嬋娟，我視棄去如浮烟。", "萬言杯水世所捐，顧欲頼以無窮傳。"]}