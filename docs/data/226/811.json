{"author": "趙蕃", "period": "宋", "type": "诗", "title": "次韻衡州先生游花光因泛舟過向園示坐客之作", "paragraphs": ["使君有佳招，宿雨曉更驚。", "晨起候天色，對岸煙嵐生。", "使君匪遨遊，因行問農甿。", "農甿趨急務，歡然慰中情。", "天公亦喜事，爲辦終日晴。", "喚酒屢酌客，往往顔半赬。", "興乘不暇止，遂作浮舟行。", "園荒久關閉，誰復相逢迎。", "但餘古梅花，點綴莓苔輕。", "想其種蒔時，老大繇孩嬰。", "中筵出高唱，妙絕五言城。", "勇起欲强和，媿此淫哇聲。"]}