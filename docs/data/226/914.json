{"author": "趙蕃", "period": "宋", "type": "诗", "title": "二日晚得少空偶閲杜集無何墜火焚者數葉謹成古句致愧惜之意呈明叔仲威", "paragraphs": ["去年鼠齧涪翁文，今年火攻少陵詩。", "雖云成毀有定數，天意於此可逆知。", "我之所嗜何足計，上有先墨顔之姿。", "况渠詩本貫忠義，在處神物宜護持。", "向來一字且莫補，脫此千百何繇追。", "我詩不工空自欺，天意豈欲警戒之。", "不然身當貧到骨，俱應蓄此瑰瑋詞。", "又疑風來勸勤讀，邂逅俾之遭禍奇。", "平生學易未有得，損益二卦須湛思。", "詩成書以示我友，不惟自訟仍求規。"]}