{"author": "趙蕃", "period": "宋", "type": "诗", "title": "東坡在惠州窘於衣食以重九近有樽俎蕭然之歎和淵明貧士七詩今去重九三日爾僕以新穀未升方絕糧是憂至於樽俎又未暇計也因誦靖節貧士詩及坡翁所和者輒復用韻  其四", "paragraphs": ["四皓逃商山，下視衣褐婁。", "不知建成客，孰與封君酬。", "夷齊古逸民，食粟猶耻周。", "何曾墮人計，圖安卒成憂。", "不然靖節翁，那與沮溺儔。", "顧于一日間，無羨斯無求。"]}