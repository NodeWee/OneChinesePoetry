{"author": "无名氏", "period": null, "type": "词", "title": "瑞鹤仙", "paragraphs": ["过重阳三九。", "正日行析木，方移旦柳。", "天公爱黔首。", "念整顿乾坤，须还大手。", "蚌珠才剖。", "玉麒麟、世间希有。", "想当年，玉燕投怀，瑞气应冲牛斗。", "非偶。", "节逢庆会，华渚虹流，北枢电绕。", "明良须偶。", "盈月第、分前後。", "念元鸟生商，嵩神孕甫，两听管弦新奏。", "愿年年，主圣臣贤，与天长久。"]}