{"author": "无名氏", "period": null, "type": "词", "title": "沁园春", "paragraphs": ["明月呈规，祥烟非雾，载符梦铃。", "记前时已庆，人间，今番再见，天上麒麟。", "知是于门，功标紫府，夜半仙官敕五丁。", "亲送与，向君家作个，难弟难兄。", "绝奇不数徐卿。", "看他日名登千佛经。", "正翁翁矍铄，婆婆老福，薰修觉海，结果初成。", "自愧空词，不酬杯水，汤饼难充堂上宾。", "无功也，这犀钱玉果，敢望平分。"]}