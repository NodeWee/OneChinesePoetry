{"author": "无名氏", "period": null, "type": "词", "title": "念奴娇", "paragraphs": ["池塘风暖，算流觞盛集，恰迟旬日。", "晓听儿童传好语，瑞气华堂充溢。", "天产英雄，封侯骨相，才气千人敌。", "暂游尘世，妙名已上仙籍。", "争羡金紫盈门，灵椿正茂，荣庆谁能及。", "会展龙韬并豹略，重把山河开辟。", "鼻祖汾阳，佐唐勋业，管取今犹昔。", "旬垂彝鼎，寿龄更比箕翼。"]}