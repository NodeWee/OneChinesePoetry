{"author": "无名氏", "period": null, "type": "词", "title": "喜迁莺", "paragraphs": ["光风转蕙，正中和节过，艳阳春半。", "暖日，瑞烟蓬勃，正是生申华旦。", "保厘东土三载，分却九重霄旰。", "政成也，且凝香燕寝，雍容方面。", "堪羡。", "德望重，敌国隐然，不假长江险。", "堂上奇兵，胸中妙画，便是当年韩范。", "况逢左辖虚位，早晚洪钧须转。", "来岁里，看内家敕使，传呼宣劝。"]}