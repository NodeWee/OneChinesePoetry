{"author": "无名氏", "period": null, "type": "词", "title": "桂枝香", "paragraphs": ["恩袍草色。", "望满目青青，光动阡陌。", "拂拂鞭丝散漫，锦鞯玉勒。", "君王赐与琼林宴，玩丹桂、香浮仙籍。", "舜韶清雅，尧觞泛溢，欢意何极。", "湛露久、需云未饰。", "更星使传呼，天上消息。", "槐幄阴移，上苑淡烟凝碧。", "归来渐近平康路，骤香尘、倒载连璧。", "马蹄轻驶，宫花半，艳欺斜日。"]}