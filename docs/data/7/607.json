{"author": "朱涣", "period": null, "type": "词", "title": "齐天乐", "paragraphs": ["白云封断仙岩路，重重洞门深窈。", "翠竹笼烟，苍崖溅瀑，古木阴森回抱。", "坛空不老。", "锁一片莓苔，几丝莎草。", "试把桃源，较量风景是谁好。", "乘鸾人去已久，只今惟有，鹤飞猿啸。", "树拥香幢，泉敲玉佩，疑是群仙重到。", "尘氛可笑。", "久志慕丹台，梦思蓬岛。", "愿挹英游，细参梨与枣。"]}