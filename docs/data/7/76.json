{"author": "无名氏", "period": null, "type": "词", "title": "齐天乐", "paragraphs": ["天开图画江山秀。", "怪得人间希有。", "屏岛精神，潭溪骨格，锺作名门华胄。", "满堂昼绣。", "甚禊集兰亭，竹修林茂。", "得得明朝，绂麟亲解公侯绶。", "心胸剩罗列宿。", "便能光绍，太常勋旧。", "却恋湖，贪求精舍，日日佳篇醇酎。", "陶朱敌富。", "更沧海双珠，掌中明透。", "赢得年年，莲龟松鹤祝公寿。"]}