{"author": "无名氏", "period": null, "type": "词", "title": "沁园春", "paragraphs": ["有鹤东来，鸣而向余，借篇寿词。", "道临皋亭下，坡仙曾梦，锦宫城里，清献常携。", "山斗才名，冰霜节操，苏赵如今重见之。", "生申旦，正菊花开後，橙子黄时。", "自从枳棘鸾栖。", "何尚泛芙蓉绿水池。", "便来归西掖，坐看红药，也应天禄，书照青藜。", "顾我鸡群，来陪燕贺，且祝千年寿与齐。", "樽前鹤，乃翩跹起舞，来上瑶卮。"]}