{"author": "无名氏", "period": null, "type": "词", "title": "沁园春", "paragraphs": ["萱草阑干，杨花庭院，夜景澄虚。", "望庚星昴宿，荧荧照室，祥烟瑞霭，郁郁充闾。", "白鹿入胎，黄龟献梦，果应君家生凤雏。", "真英物，似山片玉，沧海明珠。", "玳筵丝竹□□。", "有多少犀钱分座隅。", "念谢堂冷落，久无神语，淮淝骚扰，谁定边谟。", "天产英雄，地锺秀气，振起家声今有馀。", "□□□，看宫袍加鹄，玉带悬鱼。"]}