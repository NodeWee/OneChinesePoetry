{"author": "无名氏", "period": null, "type": "词", "title": "六州", "paragraphs": ["皇抚极，明德贯乾坤。", "信星列，卿云烂，辉亘紫微垣。", "思报贶、明诏祠宫，练时搜旷典，紫觚坛，昭孝德、亲御和銮。", "振鹭玉珊珊。", "精纯谒款，萧炀。", "黄流湛澹，百末布生兰。", "扣天阍，延飞驾，相彷佛，降云端。", "神光集，嘉响应，霭霭万衣冠。", "竣熙事清晓轻寒。", "恣荣观。", "华衣雾般般。", "乾坤并贶庆君欢。", "翘首圣恩宽。", "遵皇极，沛天泽，灵心怿，龟鼎永尊安。"]}