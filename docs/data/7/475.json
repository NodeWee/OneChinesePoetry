{"author": "无名氏", "period": null, "type": "词", "title": "万年欢慢・万年欢", "paragraphs": ["禁初晴，见万年枝上，工啭莺声。", "藻殿连云，萍曦高照檐楹。", "好是帘开丽景，袅金炉、香暖烟轻。", "传呼道、天跸来临，两行拱引簪缨。", "看看筵敞三清。", "洞宝玉杯中，满酌犀觥。", "烂熳芳葩，斜簪庆快春情。", "更有箫韶九奏，簇鱼龙、百戏俱呈。", "吾皇愿、永保洪图，四方长乐升平。"]}