{"author": "无名氏", "period": null, "type": "词", "title": "十二时・忆少年", "paragraphs": ["宵景霁，河汉清夷。", "旷典讲明时。", "合祛升侑，孝德爰熙。", "陈裸宫，澹觞太室，来奏天仪。", "驷苍螭。", "玉辂驭蕤绥。", "觚陆展躬祠。", "长梢饰玉，翠羽秀金支。", "华始倡，雅韵出宫垂。", "神来下，云车风马，缤暗蔼、宴栖迟。", "毕觞流胙，紫烟竣事，棠梨回谒，宣室受蕃厘。", "盛德无心专飨，端为民祈。", "云恩有截，雨泽霈无涯。", "君王愉乐，和气溢瑶卮。", "寿天齐。", "长拥神基。"]}