{"author": "无名氏", "period": null, "type": "词", "title": "千秋岁", "paragraphs": ["记当初归我，似德耀、嫁梁鸿。", "算三十年间，艰难历遍，甘苦相同。", "新来有孙可抱，也添些、喜色到眉峰。", "今日又逢生日，不妨樽酒从容。", "老翁。", "只是一村农。", "欠你孺人封。", "幸儿渐知耕，妇能知织，莫问穷通。", "君看世间富贵，比浮云、缥缈过晴空。", "何似大家清健，玉林岁岁春风。"]}