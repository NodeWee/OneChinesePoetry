{"author": "无名氏", "period": null, "type": "词", "title": "瑞鹤仙", "paragraphs": ["正迎长佳节。", "宴启华筵，有谁能说。", "子孙尽环列。", "见瑞香香袅，寿星明彻。", "丝丝华发。", "记瑶池、宴班曾接。", "笑人间、八十春秋，漫浪风花雪月。", "奇绝。", "诗书教子，陶母等伦，曹家风烈。", "鼎来阴德。", "孙枝秀，桂枝折。", "便从今、一轴金花鸾锦，十藏琅函贝叶。", "是年年、秋月圆时，长生真诀。"]}