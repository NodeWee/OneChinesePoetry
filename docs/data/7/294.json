{"author": "无名氏", "period": null, "type": "词", "title": "壶中天・念奴娇", "paragraphs": ["乘鸾驾鹤，问神仙何日，崧高生甫。", "飞下琼台，因报道，恰是今年夏五。", "饮了蒲觞，才经半月，昴宿行初度。", "荣华富贵，一时都由分付。", "曾记三月春浓，花风烂熳，吹散鸳鸯侣。", "虽则烧香遥祝寿，争似手斟香醑。", "便驾云，去登绣阁，说个诚心语。", "蟠桃熟未，请伊亲问王母。"]}