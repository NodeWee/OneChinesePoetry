{"author": "无名氏", "period": null, "type": "词", "title": "瑞鹤仙", "paragraphs": ["五云翔碧汉。", "望卿月光中，老人星现。", "黄堂盛华宴。", "庆君恩、许奉安舆游衍。", "鹿城壮观。", "幸王母、人间得见。", "望君侯、彩服称觞，喜溢万家欢。", "堪羡。", "一生福善，九表康宁，万锺尊显。", "肩舁上殿。", "封两国、未应晚。", "管阴功、何止平反，一笑钧陶惠满。", "看瑶池、手种蟠桃，著花万遍。"]}