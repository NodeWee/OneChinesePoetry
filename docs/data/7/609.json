{"author": "陈纪", "period": null, "type": "词", "title": "念奴娇", "paragraphs": ["凭高眺远，见凄凉海国，高秋云物。", "岛屿沉洋萍几点，漠漠天垂四壁。", "粟粒太虚，蜉蝣天地，怀抱皆冰雪。", "清风明月，坐中看我三杰。", "为爱暮色苍寒，天光上下，舣棹须明发。", "一片玻璃秋万顷，天外去帆明灭。", "招手仙人，拍肩居士，散我骑鲸发。", "钓鳌台上，叫云吹断残月。"]}