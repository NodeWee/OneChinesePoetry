{"author": "无名氏", "period": null, "type": "词", "title": "喜迁莺", "paragraphs": ["古今三绝。", "惟郑国三良，汉家三杰。", "三俊才名，三儒文学，更有三君清节。", "争似一门三秀，三子三孙奇特。", "人总道，赛蜀郡三苏，河东三薛。", "庆惬。", "况正是，三月风光，杯好倾三百。", "子并三贤，孙齐三少，俱笃三馀事业。", "文既三冬用，名即三元高揭。", "亲俱庆，看宠加三命，礼膺三接。"]}