{"author": "无名氏", "period": null, "type": "词", "title": "百字谣・念奴娇", "paragraphs": ["中和节後，云翳净、向夕新蟾飞出，月姊传声，明日是、紫府神仙诞节。", "彩系麒麟，瑞腾嵩岳，喜气交洋溢。", "魁星头上，光芒仍露消息。", "好是一鹗秋风，鞭云驾雾，去作龙门客。", "看取长安花夹道，人在广寒宫阙。", "春酒千锺，秋娘一曲，大醉豪无敌。", "八千椿算，摩挲重见铜狄。"]}