{"author": "无名氏", "period": null, "type": "词", "title": "沁园春", "paragraphs": ["姑射琼仙，论人间世，学宫样妆。", "费精神刺绣，裁成云锦，今朝喜遇，弱线添长。", "收拾云情，铺张雨态，来嫁朱门趁一阳。", "真还是，两情鱼水，并颈鸳鸯。", "登科人道无双。", "问小底何如大底强。", "幸洞房花烛，得吹箫侣，短檠灯火，伴读书郎。", "办苦工夫，求生富贵，要折丹枝天上香。", "来秋也，看载膺鹗荐，载弄之璋。"]}