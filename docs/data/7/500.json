{"author": "无名氏", "period": null, "type": "词", "title": "桂枝香慢・桂枝香", "paragraphs": ["暖风迟日，正韶阳时节，淑景明媚。", "一霎雨打红桃，花落满地。", "□闺独坐帘高卷，困春容、懒临香砌。", "自从檀郎，金门献赋，不绝朱翠。", "闻上国、才有书回，应贤良明庭，已擢高第。", "拆破香笺，离恨却成新喜。", "早教宴罢琼林苑，愿归来、永同连理。", "这回良夜，从他桂枝，香惹鸳被。"]}