{"author": "无名氏", "period": null, "type": "词", "title": "百字歌・自度曲", "paragraphs": ["清和天气，月方生，报道曲江生日。", "一点奎星腾瑞彩，降作人间英杰。", "曾记当时，平分玉果，今已年多历。", "才华拔萃，早宜仙桂高折。", "自是鹗表连登，功收三箭，人羡真无敌。", "雁塔题名方惬意，暂作鸾栖枳棘。", "整顿籍书，紫泥封下，即召归西掖。", "寿膺五福，请君长对箕翼。"]}