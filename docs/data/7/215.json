{"author": "无名氏", "period": null, "type": "词", "title": "沁园春", "paragraphs": ["皂盖朱幡，玉节虎符，宏开大藩。", "把济川秀楫，试横碧水，擎天柱石，小驻丹山。", "麦秀两歧，棠敷千里，治最当今黄颍川。", "平章看、文词坡谷，人品欧韩。", "竭来游戏人间。", "况雅量汪汪海样宽。", "适弧垂门外，香凝燕寝，□星对照，两地交欢。", "自有青州，活民阴德，不用延年九转丹。", "人皆祝，愿黑头黄阁，绿鬓朱颜。"]}