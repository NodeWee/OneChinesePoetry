{"author": "无名氏", "period": null, "type": "词", "title": "壶中天・念奴娇", "paragraphs": ["嘉平时候，算尧阶叶，才方开六。", "婺女当年曾降瑞，产作仙姿清淑。", "金玉满堂，儿孙满目，心事今都足，嘻嘻，一门和气可掬。", "何幸诞节称觞，湖山堂上，燕集皆亲族。", "犹子不能歌盛美，但借湖山为祝。", "福比湖深，寿齐山耸，岁岁颜如玉。", "好陪王母，共看几度桃熟。"]}