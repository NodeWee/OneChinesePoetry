{"author": "无名氏", "period": null, "type": "词", "title": "万年欢", "paragraphs": ["律应黄锺，飞六荚，今朝是、嵩岳生申。", "似山堂里，氤氲瑞气先春。", "笙歌度曲，依然在、紫府黄庭。", "拥出癯仙冰玉洁，梅花个样精神。", "堪羡处，行藏信道，出处无心。", "莫把闲中日月，替了调元公案，袖手经纶。", "黄扉虚左，休顾平泉花石盟。", "好看来年八帙，渭川叟、故事重新。", "寿星与、三台齐色，政地拜生辰。"]}