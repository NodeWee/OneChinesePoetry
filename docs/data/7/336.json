{"author": "无名氏", "period": null, "type": "词", "title": "壶中天・念奴娇", "paragraphs": ["才经四日，是中秋，次第月圆如玉。", "一点光浮南极上，储作人间五福。", "长厚慈仁，清高恬澹，爱水清山绿。", "溪园竹里，日来新就华屋。", "好是五马传家，芝兰挺秀，早勉群经读。", "将相公侯绵衮衮，重见当年符竹。", "富贵荣华，康宁寿考，聪我殷勤祝。", "更祈王母，共看桃结桃熟。"]}