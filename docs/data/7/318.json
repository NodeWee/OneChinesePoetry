{"author": "无名氏", "period": null, "type": "词", "title": "壶中天・念奴娇", "paragraphs": ["秋才三日，听画檐外，数声乌鹊。", "元是嫦娥迎巧夕，预驾横空仙鹤。", "翠鬓生云，朱颜晕酒，□□难描摸。", "优游渤海，玉琴重理弦索。", "曾记乃祖刘晨，天台归後，留得长生药。", "兼有蟠桃三五颗，尽付女孙收著。", "分了仙翁，更分儿息，同作蓬莱约。", "年年今日，大家欢笑为乐。"]}