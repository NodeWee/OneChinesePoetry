{"author": "无名氏", "period": null, "type": "词", "title": "永遇乐", "paragraphs": ["才过元宵，又经四日，门设弧矢。", "信道长庚，当年降瑞，缘是诞生李。", "葱葱佳气，今朝重见，洋溢门庭多喜。", "这英贤、文章冠世，取青拾芥难比。", "那堪绿鬓、朱颜年少，暂试牛刀百里。", "迤逦黄堂，平章风月，见说清如水。", "彩庭兰玉，森然挺特，捧献椒觞归美。", "愿从今、增崇福寿，川流山峙。"]}