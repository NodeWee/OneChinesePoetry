{"author": "无名氏", "period": null, "type": "词", "title": "沁园春", "paragraphs": ["快阁春边，倚阑干外，东西晚晴。", "有银潢公子，摩挲石刻，金华仙伯，主掌鸥盟。", "陶柳清新，潘花红嫩，早有丰年笑语声。", "还知道，是街头父老，竞说升平。", "怪来昨夜长庚。", "与一道澄江月共明。", "但寿烟起处，千山天远，寿杯满後，千尺泉清。", "兴庆宫中，长生殿里，早踏金鳌背上行。", "明年好，望紫云楼上，一点台星。"]}