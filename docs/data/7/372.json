{"author": "无名氏", "period": null, "type": "词", "title": "沁园春", "paragraphs": ["冰壑平生，如伯伦狂，似希乐豪。", "喜观书不用、菊茶明眼，登山不倩、藜杖扶腰。", "豆粥萍齑，脍羹鳞脯，湖海人常折简招。", "谁云老，有满怀风月，藏在诗瓢。", "凌晨向鹄冲霄。", "道昴宿于今又应萧。", "记垂弧令节，恰当後日，下元好景，正属前朝。", "冷胆如天，刚肠如剑，须把千杯寿酒浇。", "那堪更，是梅花时月，烂熳溪桥。"]}