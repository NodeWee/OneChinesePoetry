{"author": "无名氏", "period": null, "type": "词", "title": "沁园春", "paragraphs": ["奏捷淮，勒功燕石，鼓吹凯旋。", "正归班玉笋，花袍方卸，彩衣亟著，忠孝双全。", "清德独高，皇心简注，燕寝凝香朱两幡。", "君王问，录屏风姓字，趣对金銮。", "平山。", "蹑履冠。", "竞来庆嘉平五日间。", "是炎刘昴宿，光至再现，绛人甲子，四百新颁。", "碧麦称觞，玉枝等算，长对梅花开岁寒。", "春回也，报调羹时候，梅子微酸。"]}