{"author": "无名氏", "period": null, "type": "词", "title": "念奴娇", "paragraphs": ["晓来雨过，见三点两点，催花开却。", "满目园林如锦绣，低亚阑干西角。", "魏紫风流，姚黄妖艳，桃李皆粗俗。", "金刀翦下，燕鸳窥妒惊愕。", "雅称似玉人人，淡妆才罢，粉衬胭脂薄。", "蝉翼轻笼云鬓巧，斜插一枝红萼。", "睡足杨妃，醉沉西子，娇困铅华落。", "多情风蝶，晚来犹更随著。"]}