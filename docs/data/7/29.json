{"author": "无名氏", "period": null, "type": "词", "title": "奉礼歌", "paragraphs": ["葭飞璇龠，孕初阳。", "云绝清台、荐景祥。", "风应律，日重光。", "岁功顺，底金穰，寿而康。", "庭壶乐无疆。", "皇展报，新礼乐，觚陛咏宾乡。", "珠幄黄。", "登瑞缫，陈俎豆，澹嘉觞。", "衮衣辉焕，宝佩琳琅。", "奠椒浆。", "庆阴阴，神来下，凤翥龙骧。", "灵燕喜，锡符仍降嘏，镛管琳琅。", "欢亮神之出，祓兰堂。", "辇路天香。", "轻烟半袭旗常。", "祉滂洋。", "受厘宣室，返驭斋房。", "恩与风翔。", "华封祝、皇来有庆，八荒同寿，宝历无疆。"]}