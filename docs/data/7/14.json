{"author": "无名氏", "period": null, "type": "词", "title": "六州", "paragraphs": ["娟娟月，初未缺，忽沈西。", "桂枝残，寒兔下，惟见露脚斜飞。", "六宫歌笑奉瑶墀。", "一朝寂寞掩衣。", "夜星不动玉鸾嘶。", "沈沈何处，愁雾锁金扉。", "群仙瞻道范，肃驾到蓬池。", "紫清逸辔，飞电奔驰。", "又谁知。", "一世柔仪。", "椒涂玉钮金螭。", "赞圣主，膺天命，功勤曾佐雍熙。", "瑶天隔，玉闼低迷。", "五云高、绛府参差。", "往事如今好寻思。", "留得香笺镂管、写新诗。", "但看芳猷美，宝册传徽。", "隆名万古昭垂。"]}