{"author": "无名氏", "period": null, "type": "词", "title": "念奴娇", "paragraphs": ["先秋四日，正祥开弧矢，生申佳节。", "天上彩麟曾入梦，锺作人间英杰。", "袭庆盘坡，流芳星渚，家世绵簪绂。", "昨宵凝眺，老人星现天阙。", "鼎创庭馆连云，宴仙停棹，咫尺尘凡隔。", "好把蟠桃庭外种，坐看花开花结。", "秀长孙枝，辉联子舍，蟾桂行攀折。", "它年称寿，满堂朱紫罗列。"]}