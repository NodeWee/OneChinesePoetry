{"author": "高登", "period": "宋", "type": "诗", "title": "辭餽金", "paragraphs": ["劉君政成□□□，闔境歡謠騰載道。", "民不見吏犬無聲，持以百錢勤父老。", "嗟我官卑志未伸，於人何德人稱好。", "騰牒當途願丐留，餽贐交馳雜金寶。", "天涯百指携空囊，號寒啼饑日相惱。", "可取無取未傷廉，爲念易污惟皓皓。", "不如買書惠泮宮，聊助賢侯采芹藻。", "別後青衿倘見思，窗前黄卷宜探討。"]}