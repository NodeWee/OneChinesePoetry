{"author": "張九成", "period": "宋", "type": "诗", "title": "前日偕長文赴大庾飯坐中見黄菊盛開故有前作新詩既三復矣最後乃云黄菊尚未之見間有一二株白菊耳且有閒傍短籬尋嫩蕊忽驚孤蝶繞幽籬之句黄花豈得無語輒發一笑", "paragraphs": ["曾向華筵折數枝，不知心正阿誰思。", "却憐弄玉吹簫伴，忘了小橋同醉時。", "和淚盈盈凄曉露，含情脈脈怨東籬。", "孫郎風味年來減，且對西風罰滿巵。"]}