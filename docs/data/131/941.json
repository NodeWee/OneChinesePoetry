{"author": "高登", "period": "宋", "type": "诗", "title": "還山招陳希韓", "paragraphs": ["乾坤莽回互，日月相盪摩。", "百年纔瞬息，萬類總么麽。", "是身非吾有，造物如我何。", "觸事會心少，幽棲廢興多。", "眷言意所適，樂此山之阿。", "修篁擢新幹，老木榮舊柯。", "谷聲傳地籟，松韻答天和。", "獨石介而安，寒泉淡無波。", "園蔬掇纖嫩，名果仍駢羅。", "紅綻著雨花，碧卷受風荷。", "隨意坐莓苔，絺衣掛薜蘿。", "得酒即酩酊，作詩苦吟哦。", "嘯長情浩蕩，舞短影婆娑。", "妻奴鹿門趣，黄綺商山歌。", "崎嶇路辭遥，迢遞誰見過。", "交親憶同調，出處矢靡他。", "每憐傷弓禽，因感赴燭蛾。", "無心更□□，試藝趁投戈。", "自覺此身浮，相看雙鬢皤。", "人事何時休，歸來勿蹉跎。"]}