{"author": "孫邦", "period": "宋", "type": "诗", "title": "和史經  其二", "paragraphs": ["宅側造豬欄，正坐貪穢免。", "巷中堆馬糞，而以清貴顯。", "二事大不侔，其眼乃能辨。", "吾徒與衲子，相去夫何遠。", "祇恐無鼻孔，當知係所踐。", "勿謂一瓣香，便解生一善。", "居心苟不凈，探洗謾盧扁。", "要令登此堂，摩詰失其□。", "深入不二門，諸臭雪見睍。", "湛然方寸間，衆妙來煙篆。", "香銷本無事，風靜雲回卷。", "當年杜陵老，所造宜不淺。", "夜宿贊公房，習氣元未殄。", "沉憂覺清夢，豈念世路蹇。", "豬欄馬糞輩，皆預公卿選。", "泥塗布渠巷，欲往傷吾跣。", "所以聞妙香，慨歎獨輾轉。", "此香爲誰來，知落處者鮮。", "何如被蒙頭，熟寐一覺遣。"]}