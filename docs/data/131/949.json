{"author": "高登", "period": "宋", "type": "诗", "title": "陳少陽贈官", "paragraphs": ["憶昔靖康初，厄運會中微。", "嚴禁弛邊備，長驅來健兒。", "堂堂搗京闕，百萬呼鼓鼙。", "天地爲改色，日月晴晦迷。", "當宁猶未悟，聰明遭蔽欺。", "六賊久盤結，如山屹莫移。", "故人陳夫子，忠□□根資。", "拊髀惜機會，禍端良在茲。", "吾儕沐厚澤，顛危合扶持。", "不聞王蠋賢，絕脰由布衣。", "書成數千言，揮翰捷如飛。", "明朝伏闕下，儒冠翕相隨。", "种李奪兵權，憤痛社稷危。", "抱書再詣闕，慟哭聲猶悲。", "天意難遽回，人心□□離。", "時雍恣凶暴，縱兵欲屠之。", "馬前森利刃，此時命垂絲。", "要領兩不顧，相視情怡怡。", "虎口僅獲脫，好爵安能縻。", "俄起故鄉情，各歸天一涯。", "壯哉歐陽生，捨生誠所宜。", "聖主圖興復，忠誠蒙誅夷。", "宸心頃自責，疏節錄其遺。", "君乎死不亡，泉壤增光輝。", "魂氣鍾慶雲，體魄蒸靈芝。", "言言英烈在，昭昭星斗垂。", "蘭死則留芳，豹死則留皮。", "男兒倘得死，其死甘如飴。", "君死逾生榮，我生歎奚爲。", "九原如可作，微君誰與歸。"]}