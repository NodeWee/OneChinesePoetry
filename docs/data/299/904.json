{"author": "秦觀", "period": "宋", "type": "诗", "title": "徐仲車食於學官吏或以爲不可欲罷去之太守不聽禮遇如初感之而作", "paragraphs": ["許丞老病聾，督郵白欲廢。", "賢哉黄次公，鑒裁實精詣。", "殷勤謝督郵，此丞乃廉吏。", "重聽庸何傷，善助無失意。", "古人骨已朽，來者復誰繼。", "仲車天下士，固非許丞類。", "至行通神明，問學有根柢。", "若充老更聘，自革風俗弊。", "太守前已聞，粟帛俄見賜。", "奈何少年子，輒效督郵事。", "道喪賢哲窮，聞之爲流涕。", "人心如其面，難以一律揆。", "所望在次公，督郵何足議。"]}