{"author": "秦觀", "period": "宋", "type": "诗", "title": "春日雜興十首  其四", "paragraphs": ["吳會雖褊小，海濱富奇峰。", "天雞一號叫，劍戟明遥空。", "谿谷相徑復，深林杳攢叢。", "猿吟虎豹啼，雲氣迷西東。", "中有遯世士，超然閟孤蹤。", "被蘭服明月，起坐松聲中。", "夜鍛吸沆瀣，朝琴庇青葱。", "騎星友元氣，巢許安可同。", "俛眄區中人，飛埃集毛鋒。", "問津或不繆，從子游鴻蒙。"]}