{"author": "劉弇", "period": "宋", "type": "诗", "title": "早發臨川經回龍寺少刻因觀李供奉壁畫須菩提", "paragraphs": ["黎明出故壘，得此空王宮。", "結廬知何年，十里巒岡重。", "居然謝埃𡏖，䆗窱開房櫳。", "簁籬漏初日，雲木凉高風。", "直疑天邊秋，六月到此中。", "壁端故時筆，磊落空生容。", "詐言竺乾客，燕坐長年逢。", "我來偶拭目，滯念爲一空。", "野僧强留連，稻飯延高舂。", "王程迫星火，持語勿惱憹。", "方慚簡書畏，何計棲狂蓬。"]}