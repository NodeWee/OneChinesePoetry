{"author": "劉弇", "period": "宋", "type": "诗", "title": "同李端臣遊薦福寺禪院", "paragraphs": ["相期采真游，驟得青蓮界。", "戴公舊棲隠，締構化祇裓。", "古老張祖乘，參兒走巾瓶。", "百年沸魚鼓，牡□聯青冥。", "白門三面水，天末蘋風起。", "衣重褰濕雲，苔幽凉屐齒。", "南來雙舂鋤，乾雪點晴湖。", "憐渠足閑淡，怳欲與之俱。", "蟹眼課谷汲，分餉雲腴泣。", "落日轉金繩，林暝歸鳥急。", "束身事幽討，稅駕苦不早。", "及茲一囅然，微君孰顛倒。"]}