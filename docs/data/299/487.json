{"author": "劉弇", "period": "宋", "type": "诗", "title": "有詔遣移局實錄院因成古詩奉別同舍學士諸公聊佐一笑", "paragraphs": ["春秋謹嚴書，百史茲考信。", "晚周駕而東，弱魯猶足訓。", "低昂心權衡，與奪管膚寸。", "包羅三八祀，誣始蓋其慎。", "一言開慘舒，九地迴斧衮。", "密雖異鯤鮞，寬亦漏鯨蜃。", "姦魂負芒羞，忠骨蓋棺奮。", "肉角死西郊，風味一朝盡。", "千秋聖人經，寂寞風雨燼。", "三子豪未除，巧語終不近。", "早時遷固儔，雄誇掠秋隼。", "斧鑿謝前規，沙場出孤駿。", "森嚴雖時乏，猶足傲拘窘。", "黠兒何厚誣，乞米誑髫齓。", "至今汗青手，縮袖齎痛憤。", "此道竟寂寥，斯文有遺恨。", "於皇宋七世，輝赫到禹舜。", "起𧽼下祥祉，郁穆起聲聞。", "載祀盈十六，鏟滌無垢釁。", "斯民被醇和，淪浹酣九醖。", "冠劍趨夔皋，戈鋋老廉藺。", "君臣不朽計，邈與事功運。", "龍催鼎湖去，墨燥螭凹潤。", "際會風雲收，刀尺光景迅。", "肧腪歸太史，承乏乃頑鈍。", "詔遣陪青箱，隨宜課程趁。", "攀緣赤霄堮，颯灑塵土鬢。", "嗟我佁儗人，機杼終不韵。", "早負江湖心，晚繇道山進。", "幺麽亦胡爲，陪躡濫英俊。", "捫奎星辰逼，飛辯球琳振。", "計工蠹魚上，三載真一瞬。", "今者聯結束，如發千里軔。", "鷦鷯巢新林，末似枯枝穩。", "赬鯉定自勞，何取名赤鯶。", "酒徒謝知章，詩敵拋何遜。", "徒勞門戶成，慙愧上車問。", "猶幸親切連，勿負時通訊。"]}