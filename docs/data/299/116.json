{"author": "李咸用", "period": "唐", "type": "诗", "title": "謝友生遺端溪硯瓦", "paragraphs": ["尋常濡翰次，恨不到端溪。", "得自新知己，如逢舊解攜。", "翫餘輕照乘，謝欲等懸黎。", "靜對勝凡客，閑窺憶好題。", "媧天補剩石，昆劍切來泥。", "著指痕猶濕，停旬水未低。", "呵雲潤柱礎，筆彩飲虹霓。", "鵒眼工諳謬，羊肝士乍刲。", "連澌光比鏡，囚墨膩於䃜。", "書信成池黑，吟須到日西。", "正誇憂盜竊，將隱怯攀躋。", "捧受同交印，矜持過秉珪。", "草顛終近旭，嬾癖必無嵇。", "用合緣鸚鵡，珍應負會稽。", "貞姿還落落，寒韻或淒淒。", "風月情相半，煙花思豈迷。", "宜從方袋挈，枉把短行批。", "淺小金爲斗，泓澄玉作堤。", "遇人依我惜，想爾與天齊。", "□□□□□，行時秪獨齎。"]}