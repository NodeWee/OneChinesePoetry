{"author": "秦觀", "period": "宋", "type": "诗", "title": "覿覯二弟作小室請書魯直名曰寄寂作此寄之用孫子實韵", "paragraphs": ["力田不逢年，識者未宜閔。", "他時歲在金，百兩無虛稛。", "士生當自量，天道平如準。", "汝兄魯叔山，正坐不前謹。", "有琴亦無弦，何心尚求軫。", "客來欲頹玉，大白輒滿引。", "官長既屢駡，諸生亦時囅。", "一口吸西江，玄哉居士藴。", "歲寒知蒼松，日暮識丹槿。", "夢想八九椽，森然羅玉筍。"]}