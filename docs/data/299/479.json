{"author": "劉弇", "period": "宋", "type": "诗", "title": "送哲公禪老二首  其二", "paragraphs": ["我聞豫章境，勢勝所至生。", "山皆撞空活，水有照骨清。", "其間佛老宮，往往聯飛甍。", "人王邑一隅，古屋纔數楹。", "塵點自不到，日飽松風聲。", "十丈挂溪影，虹橋插崢嶸。", "揶揄下{鬼夔}魖，踉蹌笑麏麖。", "師方得所欲，振錫了不攖。", "非如入流子，橫計多餘贏。", "秋畦蹲鴟老，晝飯宜香秔。", "由來介石身，忽作歸雲輕。"]}