{"author": "李益", "period": "唐", "type": "诗", "title": "自朔方還與鄭式瞻崔稱鄭子周岑贊同會法雲寺三門避暑", "paragraphs": ["予本疎放士，朅來非外矯。", "誤落邊塵中，愛山見山少。", "始投清涼宇，門值煙岫表。", "參差互明滅，彩翠竟昏曉。", "泠泠遠風來，過此羣木杪。", "英英二三彥，襟曠去煩擾。", "遊川出潛魚，息陰倦飛鳥。", "徇物不可窮，唯於此心了。"]}