{"author": "李端", "period": "唐", "type": "诗", "title": "長安書事寄盧綸", "paragraphs": ["弱冠家廬岳，從師歲月深。", "翻同老夫見，殊寡少年心。", "及此時方晏，因之名亦沈。", "趨途非要路，避事樂空林。", "素業在山下，青泉當樹陰。", "交遊有凋喪，離別代追尋。", "向秀初聞笛，鍾期久罷琴。", "殘愁猶滿貌，餘淚可霑襟。", "勿以朱顏好，而忘白髮侵。", "終期入靈洞，相與鍊黃金。"]}