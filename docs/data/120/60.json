{"author": "王禹偁", "period": "宋", "type": "诗", "title": "五哀詩 故尚書虞部員外郎知制誥貶萊州司馬渤海高公", "paragraphs": ["文自咸通後，流散不復雅。", "因仍歷五代，秉筆多艷冶。", "高公在紫微，濫觴誘學者。", "自此遂彬彬，不蕩亦不野。", "惜哉傷躁進，忤旨出閣下。", "吾君登大寶，兌澤連霶灑。", "均陽又淮陽，移徙曾不暇。", "遂無牽復命，虛偶文明化。", "何路得自新，賫志入長夜。", "人謂責太深，終于郡司馬。"]}