{"author": "李益", "period": "唐", "type": "诗", "title": "華陰東泉同張處士詣藏律師兼簡縣內同官因寄齊中書", "paragraphs": ["蒼崖抱寒泉，淪照洞金碧。", "潛鱗孕明晦，山靈閟幽賾。", "前峯何其詭，萬變窮日夕。", "松老風易悲，山秋雲更白。", "故人邑中吏，五里仙霧隔。", "美質簡瓊瑤，英聲鏗金石。", "煩君竟相問，問我此何適。", "我因贊時理，書寄西飛翮。", "哲匠熙百工，日月被光澤。", "大國本多士，荆岑無遺璧。", "高網彌八紘，皇圖明四闢。", "羣材既兼暢，顧我在草澤。", "貴無身外名，賤有區中役。", "忽忽百齡內，殷殷千慮迫。", "人生已如寄，在寄復爲客。", "舊國不得歸，風塵滿阡陌。"]}