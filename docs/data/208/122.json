{"author": "李彌遜", "period": "宋", "type": "诗", "title": "丞相張公築室湘江之上若欲遠人間事盡心於山水之樂以奉壽母而末章以忠孝詔諸來者寓意深矣索詩寄之  其二", "paragraphs": ["庭前蘭玉走斑衣，堂上塤箎樂壽巵。", "永晝牙籖紛簡帙，深庭豹尾臥旌旗。", "笑談自有江山助，勳業從來草木知。", "許國尚餘忠鯁在，此心還與歲寒期。"]}