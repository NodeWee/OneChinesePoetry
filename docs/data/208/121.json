{"author": "李彌遜", "period": "宋", "type": "诗", "title": "丞相張公築室湘江之上若欲遠人間事盡心於山水之樂以奉壽母而末章以忠孝詔諸來者寓意深矣索詩寄之  其一", "paragraphs": ["蕙櫋蘭橑濕青紅，衡嶽湘江一望通。", "曉日雲烟隨几杖，春風花草近房櫳。", "赤松未結忘機伴，綠野聊從避俗翁。", "更欲將心何處盡，山河全露妙明中。"]}