{"author": "李綱", "period": "宋", "type": "诗", "title": "膠山蘭若幽勝予寓梁谿久而未之到聞翁士特攜家居其間賦詩見意", "paragraphs": ["聞道膠山寺，幽深過惠山。", "僧房穿窈窕，石溜落孱顔。", "地僻車馬絕，山空松桂環。", "鐘聲清靄外，刹影白雲間。", "旅泊君得計，飄流吾念還。", "時危暫安適，景勝且躋攀。", "耿耿寸心赤，蕭蕭雙鬢斑。", "搶攘憫甌越，寂寞墮荆蠻。", "風月三千首，軒裳五兩綸。", "戎車傷浩蕩，綵服羨斒斕。", "天地旌麾滿，江湖鷗鷺閑。", "何時共樽酒，世路正多艱。"]}