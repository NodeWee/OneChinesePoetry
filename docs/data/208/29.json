{"author": "李綱", "period": "宋", "type": "诗", "title": "去歲寓長沙遊道林嶽麓真天下絕景也今相去不遠無因再遊賦詩見意", "paragraphs": ["衡山之陬湘水濱，道林嶽麓天下少。", "蟠岡複嶺相掩重，石磴松門遞縈繞。", "經行多在煙靄間，臺殿半開雲木杪。", "衲僧宴坐禪寂餘，朝磬暮鐘清杳杳。", "憑髙曠望楚天闊，志氣已逐飛鴻矯。", "橘洲楓浦指顧中，俯視更覺長沙小。", "風檣浪舶千艘屯，丹樓粉堞百雉繚。", "蒼茫曉色散平川，點綴殘霞映疏蓼。", "從來篇翰誰最優，沈宋杜韓争表表。", "古今塵跡散煙雲，獨有斯文傳不了。", "隔年清賞回首空，斯欲再遊真漭渺。", "蒼梧九疑雲漠漠，青草洞庭風嫋嫋。", "有時幽夢一到之，覺來枕席清秋曉。", "人間萬事不由人，安得忘情逐猿鳥。"]}