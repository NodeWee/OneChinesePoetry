{"author": "王十朋", "period": "宋", "type": "诗", "title": "曾潮州到郡未幾首修韓文公廟次建貢闈可謂知化本矣某因讀韓公別趙子詩用韵以寄", "paragraphs": ["韓公學孔子，不陋九夷居。", "詆佛譏君王，道大忠有餘。", "南遷八千里，文墨以自娛。", "至今潮陽人，比屋皆詩書。", "蓬茨得趙子，如獲滄海珠。", "臨行贈以言，恨不與之俱。", "德如昌黎公，聖人之徒與。", "比周孔孟軻，不道遷相如。", "韓公不可見，趙子今亦無。", "潮人敬愛公，百世祀不渝。", "英姿入山骨，凜凜蒼眉鬚。", "彼哉逢吉鏄，金章裹猿狙。", "使君藝且賢，所至政績殊。", "下車首風教，廟修庭草除。", "又聞新棘闈，輪奐歸畫圖。", "繼坡當有作，大筆文辭驅。", "惡詩願勿刻，人方笑其愚。"]}