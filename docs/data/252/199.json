{"author": "王十朋", "period": "宋", "type": "诗", "title": "表弟萬大年宿郡齋爲鼠蚊蚤所苦夜不安寢目爲三害某輒申造物之意諭之以詩", "paragraphs": ["萬子游清源，頗愛風物好。", "胡爲官舍中，害有蚊鼠蚤。", "嚙衣恣掀翻，聒耳倦揮掃。", "跳蟲從何來，出沒席與藁。", "中夜不安寢，披衣起呼皂。", "禽鼠磔其尸，驅蚊熏以草。", "熾炭烘衾禂，蟣虱亦俱薧。", "三害稍稍除，高眠起忘早。", "我時寢凝香，清夢到穹昊。", "仙官爲我言，必大有家寶。", "乃翁多隠德，子籍在蓬島。", "天將成就之，故以此相惱。", "要令坐達旦，萬卷飽探討。", "毋如老外兄，不學首空皓。", "彼蟲類最多，生育自洪造。", "盡殺則傷仁，兼容幸寬抱。", "萬子聞我言，往往笑絕倒。", "燔廬相參元，失馬福塞老。", "宴安生鴆毒，疾患資壽考。", "三害不必除，君言近乎道。"]}