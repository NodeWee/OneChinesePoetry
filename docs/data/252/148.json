{"author": "王十朋", "period": "宋", "type": "诗", "title": "喻叔奇采坡詩一聯云今誰主文字公合把旌旄爲韵作十詩見寄某懼不敢和酬以四十韻", "paragraphs": ["斯文韓歐蘇，千載三大老。", "蘇門六君子，如籍湜郊島。", "大匠具明眼，一一經選攷。", "豈曰文乎哉，蓋深於斯道。", "諸公既九原，氣象日衰槁。", "山不見泰華，水但識行潦。", "詞人巧駢儷，義理失探討。", "書生蔽時文，習義未易澡。", "著述豈無人，紛紛謾華藻。", "有如分裂時，僭僞各城堡。", "同年廣文君，所作非小好。", "高吟薄風雅，古學窮渾灝。", "讀史正豕亥，觀詩辨形夭。", "千篇冰玉清，萬字波瀾浩。", "心慕大手筆，所恨生不早。", "鄉令門及韓，不類端可保。", "賞識遇歐坡，當爲篋中寶。", "聲名終不掩，光豔姑自葆。", "嗟我最不才，兀兀首空皓。", "半生槐踏黄，晚景蓋張早。", "出守屢及瓜，還家僅嘗稻。", "田園荒淵明，江梅客張鎬。", "塵埃未能脫，憂患苦相惱。", "愁儹卧如蠶眉，痛徹伏犀腦。", "何當歸故山，已書下下考。", "鍾筆况久閣，盧經徒獨抱。", "古文如金城，偏師詎容擣。", "小詩時自遣，句法未知造。", "廣文賢關舊，聲氣同濕燥。", "食共朝韲辛，案對夜螢薨。", "策杖游西湖，尋梅插晴昊。", "鄱有九十日，呼酒羅脯棗。", "潯陽三年別，心若風中纛。", "書來問安溫，仍效世俗禱。", "手寫十新詩，價重百磲碯。", "情意何勤勤，許與太草草。", "那能把旌旄，但可供洒掃。", "胡爲以西子，國色沉嫫媼。", "前言蓋戲耳，細讀笑絕倒。", "却將寄來詩，錄附雅戲藁。"]}