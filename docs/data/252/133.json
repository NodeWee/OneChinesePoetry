{"author": "王十朋", "period": "宋", "type": "诗", "title": "知宗柑詩用韵頗險予既和之復取所未用之韵續賦一首三十韵", "paragraphs": ["書閲揚州貢，功觀禹化覃。", "香苞分橘柚，秋色動江潭。", "破暑花凝雪，凌寒葉染藍。", "金衣愛子照，珠實碧波涵。", "未上諸侯計，曾聞四浩談。", "顔歡陸績母，業世李衡男。", "送客愈吟桂，記時坡詠儋。", "洞庭夸浙右，溫郡冠江南。", "節物清霜重，家山綠蒂含。", "青黄出籬落，朱綠耀林嵐。", "昔貢千金顆，遥馳萬里函。", "新宜薦寢廟，香可供瞿曇。", "夔子那能比，羅浮未許叅。", "何人傳黄陸，端類列非聃。", "在品寧爲四，蒙恩或賜三。", "鄉情寄初熟，旅况憶幽探。", "嘉拜親開合，珍藏凈洗甔。", "行將解印綬，歸種當田蠶。", "根向橫陽覓，泥尋斥鹵檐。", "荒蕪耘徑草，封植伴溪楠。", "不用千頭富，聊資一餉湛。", "茅齋闢杜甫，仙井汲蘇躭。", "佳境妙餐蔗，閑庭勝蒔苷。", "雁行三峽荔，奴視四明蚶。", "欲繼花爲譜，應同柳駐驂。", "禦偷籬著棘，愁凍灌添泔。", "掩映青雲葉，光華碧玉篸。", "釀成浮甕蟻，蒸辟蠹書蟫。", "護蒂期存乳，留皮欲去痰。", "恨無親可遺，松慘白巖庵。"]}