{"author": "曾協", "period": "宋", "type": "诗", "title": "昔先君子與司直兄相知文字間諸孤懸隔各未相聞一旦裘父姪惠然見訪共道家庭舊好撫今念昔慨然傷懷因成小詩呈裘父", "paragraphs": ["傳業懸知臭味同，許時蹤跡馬牛風。", "莫誇今夕爲何夕，不見吾翁對若翁。", "道舊幾驚心欲折，問年俱恨鬢成蓬。", "只應飽學非同調，滿篋新詩字字工。"]}