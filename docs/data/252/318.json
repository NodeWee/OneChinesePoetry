{"author": "林之奇", "period": "宋", "type": "诗", "title": "宿舊彭澤懷陶令", "paragraphs": ["潜魚願深渺，淵明無由逃。", "彭澤當此時，沉冥一世豪。", "司馬寒如灰，禮樂卯金刀。", "□□□□□，□□□元亮。", "凄其望諸葛，骯髒猶漢相。", "時無益州牧，指撝用諸將。", "平生本朝心，歲月閱江浪。", "空餘詩語工，落筆九天上。", "向來非無人，此友獨可尚。", "屬余剛制酒，無用酌杯盎。", "欲招千載魂，斯文或宜當。"]}