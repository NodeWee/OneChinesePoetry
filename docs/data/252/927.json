{"author": "呂愿中", "period": "宋", "type": "诗", "title": "郡守呂叔恭以甲戌季春七日遊中隱岩山水膏肓之興未已後兩日再拉機宜劉子思監州朱國輔經屬陳朝彥同至新洞所見愈奇真所謂倒餐甘蔗聊書五十六字", "paragraphs": ["爽塏虛明小洞天，巉巖垂乳類鋒銛。", "薰風習習來三面，夏雨蕭蕭欠一檐。", "指顧羣山勞應接，徘徊歸騎縱觀瞻。", "門前綠水泓澄浄，底處應須是谷簾。"]}