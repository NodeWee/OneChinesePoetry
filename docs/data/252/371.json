{"author": "劉望之", "period": "宋", "type": "诗", "title": "龍多山", "paragraphs": ["金船載山知有無，大千浮空佛所書。", "何人夜斷海山臂，一手挈置西南隅。", "白虹發晴涪水現，翠鳳下曉巴山趨。", "亮哉何邦實有此，但恐□舞皆凡姝。", "已從上頭收浩蕩，更著幽處藏縈紆。", "馮僊觀中柏摩月，靜老巖下泉跳珠。", "霜荷千樹小雨暗，野竹萬箇秋風□。", "石囷□不了歲事，丹竈肯爲凡人鑪。", "惜無數桃出山崦，來藉芳草開春壺。", "從來山僧野道士，畏客誓不荒榛蕪。", "問誰結屋據雄會，邑中令君秦大夫。", "此郎平生眼如鶻，視此亦足知遠圖。", "挽衣留客來置酒，要看碧浪摧天吳。", "我亦爲渠脚力輕，拄杖插到青雲孤。", "酒酣撫檻叫落日，共閔此世真區區。", "真須舉臂游汗漫，莫向人間墮履鳧。"]}