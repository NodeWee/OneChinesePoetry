{"author": "嚴煥", "period": "宋", "type": "诗", "title": "鄉人呂正之教三子連中童子科盛哉前此無有也推原所以啟其意者繇今大漕顯謨公乃不遠數百里來致感激余與之釃酒道舊歡甚匆匆欲歸賦詩以留之", "paragraphs": ["千秋萬歲聖賢話，盡挂諸郎齒頰閒。", "發縱指南知有自，昂霄聳壑定非艱。", "靈椿挺挺元未老，珠樹樅樅孰可攀。", "過我朝陽語中曲，且停煙櫂置家山。"]}