{"author": "王十朋", "period": "宋", "type": "诗", "title": "興化簿葉思文吾鄉老先生也比沿檄見訪既別寄詩二十八韻次韻以酬", "paragraphs": ["暮年初仕塗，暇日但書策。", "儒生餘氣習，筆端事揮斥。", "政學兩踈繆，篇章稍沉溺。", "楚東會詩豪，酬唱奏金石。", "逢場爭出奇，遇險或遭厄。", "忽泝三峽流，遥經數州驛。", "廬山看未足，巫峯過尤惜。", "西郊祠卧龍，東屯弔詩伯。", "飛飛猶倦鳥，秋風送歸翮。", "同行得嘉友，鏖戰交鋒鏑。", "弛檐白蘋洲，天日去咫尺。", "忠誼懷魯公，覇業悲項籍。", "奉詔還故鄉，齒落肌瘦瘠。", "涕泗拜松楸，荒蕪翦荆棘。", "心期樂田里，誓不綰銅墨。", "橐雖無陸金，歸幸全趙璧。", "陛下忽誤恩，泉南又分職。", "入閩如入蜀，枯腸復冥索。", "腰緣病減圍，髮爲悲添白。", "風仰秦君高，節慕姜相直。", "惡語誰流傳，同僚誤刊刻。", "吾鄉老先生，吏事以儒飾。", "新篇似庭燎，遠寄箴我癖。", "把酒欲細論，何時再沿檄。", "陽春七十首，老豔萬丈射。", "招邀屈原魂，收召子厚魄。", "驚開老病眼，喜見墨妙蹟。", "願公倡斯文，用夏變蠻貊。"]}