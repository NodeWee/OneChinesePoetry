{"author": "曾協", "period": "宋", "type": "诗", "title": "周知和以蘇陳倡和韻賦水仙江梅蠟梅三種花謹次韻", "paragraphs": ["天工著意初放花，三英凜凜真一家。", "鏤冰點酥更團蠟，始信功深解生物。", "臨風却嗅心自知，粲兮粲兮哦古詩。", "幾年刻玉但成葉，一笑真同長康絕。", "得非仙種來神山，爲伴老子終朝眠。", "歲寒得友不忍去，且對眾香勤覓句。", "鼎分風月俱可人，如陳竇劉人所君。", "詩場戰罷戢干越，盡掃色塵歌一鉢。"]}