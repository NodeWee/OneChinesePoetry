{"author": "林憲", "period": "宋", "type": "诗", "title": "使君沈虞卿宗丞命賦郡圃羅漢樹其樹葉如楊梅經冬不彫生子若羅漢然使君云奇特古怪前所未見也", "paragraphs": ["參雲亭前羅漢樹，非檜非杉獨雄據。", "蒼皮剝落珊瑚寒，錯節輪囷海花蠹。", "修圓佛指葉沃光，刺歷蝦筒槎倒豎。", "銅柯不受鴟蝮穿，翠葆還容藤蔓附。", "藏牙斂翼方屈蟠，奮鬣張鱗忽馳騖。", "突如破浪六鼇迴，蜿若驚雷蟄蛟煦。", "摩空颼颼永夏凉，薄霧慘慘晚秋雨。", "白猨叫月時出沒，紫鳳棲煙乍飛舉。", "開花瑣碎兒女笑，結子模糊羅漢具。", "威儀莊肅初入定，向背跏趺欣共住。", "蒙頭大似安禪時，瞑目還同摩頂處。", "得非天台五百仙，此地鉢提曾得度。", "偶然一念落樹石，不覺形骸成布露。", "何時收拾過石橋，未免根株伴龍顧。", "更疑地主屈將軍，開闢巖荒肇城宇。", "剪除魔怪迎道猷，飛錫半千此焉駐。", "神通墮在造化中，千載英靈飛不去。", "犀堅久矣耐風霆，樗散非徒免斤斧。", "盆山秀聳不足論，猊座婆娑通一路。", "崢嶸下笑桃李繁，奇怪應須鬼神護。", "使君自是名世才，善政報成多暇豫。", "悠然領客上參雲，篆隸傳觀酒深注。", "平生好古邱壑會，指樹軒渠命之賦。", "我無文章光燄長，搜攪經時乏佳趣。", "昨宵夢遊茲樹巔，環視谿山莽回互。", "上雲變幻舞龍鸞，下風清和寫韶濩。", "最高峰在樛枝底，方廣寺隨纖葉寓。", "一枝一葉一沙界，應供各談無義句。", "啟予一嘯誰劃然，八表泠泠樹掀翥。"]}