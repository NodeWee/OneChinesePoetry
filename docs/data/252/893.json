{"author": "孫介", "period": "宋", "type": "诗", "title": "丁未孟秋夜月明如中秋因思范公守南陽賞月及坡公赤壁之游皆七月望也作短歌記之", "paragraphs": ["先生赤壁舟中賦，老子百花洲上歌。", "古人不負此明月，今我當如此月何。", "連宵風雨暑欲盡，碧玉萬里誰新磨。", "冰盤無聲出海底，蕩漾六合生金波。", "早秋便得許奇絕，探借八月清光多。", "天公賜我美無價，樽酒不設羞嫦娥。", "人生看月幾時足，百年寒暑如飛梭。", "兩公却與月長在，聲名萬古流江河。", "夢生羽翼不可逐，想象風景空吟哦。", "洞簫長笛亦何有，拂衣起舞聊婆娑。"]}