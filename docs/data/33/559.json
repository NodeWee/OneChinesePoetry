{"author": "孫應時", "period": "宋", "type": "诗", "title": "崑山龔立道作棲閑堂取李太白題龔處士別墅詩曰龔子棲閑地都無人世喧故以爲名嘗託范叔剛求詩於予予許之閏八月十九日立道復自以書來爲成八句", "paragraphs": ["一丘一壑塵埃外，三沐三薰清浄身。", "別墅只今唐處士，高風當日漢君賓。", "打門未肯容驚夢，載酒誰能徑卜鄰。", "千里題詩寄心賞，多慚不是謫仙人。"]}