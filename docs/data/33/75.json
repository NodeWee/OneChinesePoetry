{"author": "孫應時", "period": "宋", "type": "诗", "title": "小舟過吳江風雨大作夜泊三家村翌日風回到家日未中", "paragraphs": ["短篷僅容坐，一滴不通雨。", "不料西南風，滂沛遽如許。", "蕩摇首屢觴，跧彎背欲僂。", "行經四橋側，心動不敢語。", "茫洋萬頃天，一葉縱掀舞。", "翻思田舍樂，甚念篙人苦。", "黄昏隨意泊，古木蔭靈宇。", "小作鷄酒願，欲禱辭未吐。", "覺來風回東，快便誰所與。", "平明八十里，到家日未午。", "萬事一翻覆，戚欣何處所。", "舟定稍按摩，起身試步武。", "一室有餘寬，洗杓命兒女。", "門外風濤急，閉門良可禦。"]}