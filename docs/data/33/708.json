{"author": "劉過", "period": "宋", "type": "诗", "title": "雨寒寄姜堯章", "paragraphs": ["一冬無此寒，十日不得出。", "閉門坐如鈎，老去萬感入。", "冶遊亦餘事，况乃燈火畢。", "獨憐鏡湖春，一一各秀發。", "枝條掇芳蕤，慘悴變倉卒。", "凡草何足云，誰吊梅柳屈。", "東城有佳士，詞筆最華逸。", "持此往問之，雨濺袍袴濕。", "蠻箋定送似，來時詩意澀。", "醉裏作蛇鴉，行草倩蘇十。"]}