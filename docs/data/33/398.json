{"author": "孫應時", "period": "宋", "type": "诗", "title": "祐姪初赴鄉舉吾家讀書三世至此姪纔七人作十八韵誨之", "paragraphs": ["家學今三世，儒流甫七人。", "生涯元窶悴，存沒幾酸辛。", "父幹真吾責，孫枝見汝新。", "提携從總丱，成長及冠巾。", "幸有源流正，應先器質醇。", "緒餘雖耳染，緣飾匪天真。", "黄卷心懷古，青燈坐達晨。", "定無錢使鬼，當見筆如神。", "科目誠沿襲，朝家重選掄。", "桂分清夜月，花趁曲江春。", "此日雲霄路，他年柱石臣。", "成功期濟世，私喜固榮親。", "俗薄堪長笑，才輕不自珍。", "胮肛誇小技，屑窣較微塵。", "努力初濡翰，馳心謹問津。", "利名卑汲汲，教誨實諄諄。", "莫濫齊庭吹，空慙越里顰。", "裁詩不盡意，持付合書紳。"]}