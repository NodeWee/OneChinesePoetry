{"author": "孫應時", "period": "宋", "type": "诗", "title": "吳文伯用李允蹈追字韵見贈亦次答之", "paragraphs": ["鷄鳴市聲起，冠蓋日相追。", "終然寡同調，千里懷風期。", "憶從十年前，識君黄絹詞。", "安知淮海來，得此塤箎吹。", "武庫森器寶，清廟陳尊彝。", "持君胸中富，自足夸一時。", "况今亨衢開，秣馬隨所之。", "功名何足道，談笑觀指麾。", "交情無遠近，人事有合離。", "他年一尊酒，長恐勞相思。"]}