{"author": "劉過", "period": "宋", "type": "诗", "title": "寄竹隠先生孫應時", "paragraphs": ["竹湖人之英，劇縣勇自試。", "三年種桃李，遺愛及僮稚。", "咸欲父母之，謂吾公之子。", "獨有督郵嫌，見謂不事事。", "瑕疵催科細，欲以三尺治。", "八月羈僦樓，半年縻隠市。", "小窗天日晴，灑落自胸次。", "抖擻舊塵埃，楮札左右置。", "寄傲點畫間，揮染當遊戲。", "人賢世所希，嗜好人共貴。", "車馬閙填門，載酒日紛至。", "大書極豪放，小草亦姿媚。", "歛藏經綸業，進此第一義。", "玉板抄歌詩，石碑刻圖記。", "人家錦爲軸，高壁垂至地。", "襲藏較工拙，臨寫費同異。", "爭如老劉子，落魄一狂士。", "半生不讀書，頗能會其意。", "寒泉驥馬飲，平陸蛟龍起。", "得非久幽憤，於以發奇氣。", "故使鐘鼎疎，自足名一世。", "毛錐久見絕，一見尚能喜。", "酒邊袖予詩，不譽亦不忌。", "有時奪之去，箱篋餘故紙。", "如持將軍誥，屢博姑蘇醉。"]}