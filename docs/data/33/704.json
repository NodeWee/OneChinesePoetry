{"author": "劉過", "period": "宋", "type": "诗", "title": "懷古四首爲知己魏倅元長賦兼呈王永叔宗丞戴少望  其一", "paragraphs": ["言理不可求，吾將訊蒼蒼。", "草木被春華，松柏遭摧傷。", "才高未爲福，名大或不祥。", "煌煌太史公，逸氣橫八方。", "瑞麟出非時，巷伯終見戕。", "晏嬰不可作，鮑叔遥相望。", "發憤著春秋，掩奪日月光。", "文章誠可傳，毀辱庸何傷。"]}