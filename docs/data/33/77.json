{"author": "孫應時", "period": "宋", "type": "诗", "title": "石應之校書招同胡崇禮趙幾道飲白蓮社晚雨", "paragraphs": ["白蓮遠公社，不能致淵明。", "雷峰峰下庵，乃復浪此名。", "野客當暑來，喜甚荷風生。", "柳渚睇窈窕，竹房步紆縈。", "西軒正虛寂，一鏡湖光平。", "小飲試談噱，高吟發幽清。", "兩士幕府彥，主人芸閣英。", "我雖漫浪者，頗復同勝情。", "六合自今古，百年各經營。", "悠然一笑粲，急雨催詩成。"]}