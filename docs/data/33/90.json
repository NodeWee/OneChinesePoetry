{"author": "孫應時", "period": "宋", "type": "诗", "title": "和制帥效謝康樂體", "paragraphs": ["讀書在雪屋，長嘯亦蝸廬。", "茲晨從遠役，不柰爲饑驅。", "夕棹悄煙月，朝帆暖菰蒲。", "情欣秋風至，體愜袢暑徂。", "拾魚未妝潦，爭米聊趁虛。", "廓落展遐眺，舂容進前途。", "暮畫諒何取，世用實已迂。", "分閫重節制，三邊藉調娛。", "功成報天子，朝珮歸與與。", "下客一何幸，窮途非所虞。", "江山待公賞，佳處小踟躕。"]}