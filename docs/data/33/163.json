{"author": "孫應時", "period": "宋", "type": "诗", "title": "頃過周叔和見故人石應之詩及諸賢和篇大軸邀余繼韵久不暇遣因通五夫諸李丈書劃然有懷走筆寄之", "paragraphs": ["別君二十年，往事飛鳥過。", "相逢歌慷慨，頗復起衰惰。", "朱顔各華髮，此已無可奈。", "結廬擅青山，吾獨爲君賀。", "示我諸賢詩，三歎不忍和。", "功名付千載，袖出莫輕作。", "老去會有死，嗟來不如餓。", "燭湖旁舍酒可沽，勝日相從同醉卧。"]}