{"author": "孫應時", "period": "宋", "type": "诗", "title": "端午侍母氏飲有懷二兄偶閲二蘇是日高安唱和慨然用韵", "paragraphs": ["簿書束縛人，揮汗日亭午。", "平生世念薄，問子何自苦。", "佳辰相尋過，樂事稀可數。", "撥置爲親壽，菖花糝盤黍。", "歡言記時節，風俗自荆楚。", "獨嗟我常棣，不得同笑語。", "楊梅應正熟，筀筍堪自煮。", "對床負歸約，枕流慚乃祖。", "會當誓丘墓，畏出如畏虎。", "莫作兩蘇公，空言終齟齬。"]}