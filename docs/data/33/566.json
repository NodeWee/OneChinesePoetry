{"author": "孫應時", "period": "宋", "type": "诗", "title": "簡叔自臨安之官鄂渚專書問訊多寄近作以詩謝之用前歲贈別韵", "paragraphs": ["與君異姓似諸昆，文采風流帝子孫。", "珍重征途猶問訊，殷勤詩卷遣重論。", "光寒牛斗韜龍劍，興逸江湖著瓠樽。", "混混人間誰虎鼠，冥冥物外獨鵬鯤。", "閒中日月無追恨，聖處工夫豈浪言。", "萬里此心長對面，莫尋別賦苦消魂。"]}