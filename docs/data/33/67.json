{"author": "孫應時", "period": "宋", "type": "诗", "title": "孫生康祖從予海陵予薦之滁守趙叔明之門送以古詩", "paragraphs": ["洙泗諸公游，參實少且魯。", "誰知一貫學，其進乃甚武。", "儒生多山野，此事亦已古。", "儇儇細兒黠，往往車上舞。", "後生識取舍，百不能四五。", "子兮何爲者，獨行事踽踽。", "嗟我離師友，歲月漸莽鹵。", "子辱從之游，未必免聾瞽。", "淮丞少官事，吏散日亭午。", "藜羹共脫粟，本不計客主。", "親年當喜懼，藥裹屬覼縷。", "勞子辭我去，天寒無乃苦。", "滁陽賢太守，豈弟民父母。", "青山照城郭，廣厦庇風雨。", "子往事佔畢，可但費樽俎。", "窗明棐几浄，堅坐勿闚戶。", "交情貴膽肝，師道在規矩。", "何妨坐椎鈍，未可習媚嫵。", "萬里須堅車，百步要彊弩。", "書來說新功，吾其俟飛羽。"]}