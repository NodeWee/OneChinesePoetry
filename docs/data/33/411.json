{"author": "孫應時", "period": "宋", "type": "诗", "title": "邑人李子寬公綽以所著十說及論孟解相示極有可敬而老且貧只一子又喪之遂爲無告之民復以詩見投覽之悽然贈以八句", "paragraphs": ["少日胸中萬丈虹，著書老尚有新功。", "同鄉我惜知君晚，善士天胡賦此窮。", "無槨去年悲孔鯉，有家何地客梁鴻。", "秋風蕭瑟行吟裏，應有中郎識爨桐。"]}