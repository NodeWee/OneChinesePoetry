{"author": "孫應時", "period": "宋", "type": "诗", "title": "黄巖鄭瀛子仙弱冠入太學五上書論時事以直聞於時老猶不衰客游海陵館於余一月乃去作詩送之鄭方謀少官田故有章末之戲", "paragraphs": ["分手三年不易逢，一觴淮海酹西風。", "書生君獨憂當世，末路人誰識此翁。", "故國青山愁夜鶴，孤舟白髮映秋蓬。", "歸歟束縛公車疏，努力豚蹄祝歲豐。"]}