{"author": "孫應時", "period": "宋", "type": "诗", "title": "澗壁梁公主祠云武帝女也據高塚上林木鬰然形勢開敞蓋公主所葬歟無碑志未及考諸記載士大夫留詩未見有起人意者余守風四日爲十二韵", "paragraphs": ["蕭翁本勝士，諸郎多藝文。", "傷哉晚大謬，家國成絲棼。", "主昔食何邑，桃李爭穠芬。", "禁臠必王謝，風流映青雲。", "豈其獨天幸，不見臺城軍。", "曲阿故近甸，茂林有高墳。", "玉魚既無恙，廟食仍蒿焄。", "此事乃可書，所恨荒前聞。", "千舟集浦溆，吉卜叩靈氛。", "我亦肅襟屨，一瓣崇鑪薰。", "徘徊慨千載，江波日沄沄。", "誰當著奇語，歌之擬湘君。"]}