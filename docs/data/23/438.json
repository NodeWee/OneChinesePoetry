{"author": "蘇舜欽", "period": "宋", "type": "诗", "title": "九月五日夜出盤門泊於湖間偶成密會坐上書吳黄尉", "paragraphs": ["紺油幙見黄金鉤，貝璣磊落澄不流。", "紛紛媚影動波上，的的遠勢橫沙頭。", "前山漸昏漁唱息，唯有疎葦吟窮秋。", "予方弭檝對此景，時欲乘興長夜遊。", "青蛾蕩槳忽遠至，雖有雅約猶嚬羞。", "綵舟鮮明四窗闢，蘭酎辛滑嘉賓留。", "歌餘清冽貫眾耳，笑動姿采生香㡚。", "玉盤膾鱸光一色，飣簇殽核隨所搜。", "河斜參倒氣逾治，我起飲子子必酬。", "共知此會不易得，邂逅得此難再求。", "區區才知自勞役，擾擾塵俗多悲憂。", "已醉更歌更起舞，明日分散空離愁。"]}