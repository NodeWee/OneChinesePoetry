{"author": "蘇舜欽", "period": "宋", "type": "诗", "title": "中秋夜吳江亭上對月懷前宰張子野及寄君謨蔡大", "paragraphs": ["獨坐對月心悠悠，故人不見使我愁。", "古今共傳惜今夕，況在松江亭上頭。", "可憐節物會人意，十日陰雨此夜收。", "不惟人間重此月，天亦有意於中秋。", "長空無瑕露表裏，拂拂漸漸寒光流。", "江平萬頃正碧色，上下清澈雙璧浮。", "自視直欲見筋脈，無所逃遁魚龍憂。", "不疑身世在地上，祗恐槎去觸斗牛。", "景情境勝返不足，歎息此際無交游。", "心魂冷烈曉不寢，勉爲筆此傳中州。"]}