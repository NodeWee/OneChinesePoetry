{"author": "蘇舜欽", "period": "宋", "type": "诗", "title": "丹陽子高得逸少瘞鶴銘于焦山之下及梁唐諸賢四石刻共作一亭以寶墨名之集賢伯鎮爲之作記遠來求詩因作長句以寄", "paragraphs": ["山陰不見換鵝經，京口今存瘞鶴銘。", "蕭灑集仙來作記，風流太守爲開亭。", "兩篇玉蕊塵初滌，四體銀鉤蘚尚青。", "我久臨池無所得，願觀遺法快沈冥。"]}