{"author": "張方平", "period": "宋", "type": "诗", "title": "隴西郡麥積山有獻白鹿者潔如霜雪馴養逾年放歸舊山十二韻", "paragraphs": ["地得金方正，山藏靈物珍。", "月宮遺玉兔，仙仗失霜麟。", "乳竇冰泉冷，晴原露草春。", "清風生澗壑，高格對松筠。", "久卧常存息，凝思若養神。", "煙崖一蹭蹬，華館久埃塵。", "我意本雲水，無心愛珮紳。", "平生厭俗客，待爾當嘉賓。", "蕭灑襟情遠，虛恬氣韻真。", "檜軒同鶴靜，竹渚伴鷗馴。", "龜智霑驪血，犧純被繡巾。", "放歸舊林麓，好去避虞人。"]}