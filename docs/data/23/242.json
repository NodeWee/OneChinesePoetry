{"author": "張方平", "period": "宋", "type": "诗", "title": "相國杜公舊里錢唐有別野在華下既得謝留寓睢陽因家焉某近赴益部過三峰聞華人之望公捨而不還又顧吾鄉之獨幸國老處焉因道西人之意成長句四韻奉寄杜公", "paragraphs": ["謀國有勞新史在，掛車無第舊鄉遥。", "睢陽圖記光耆彥，華下風烟遂寂寥。", "紫氣尚勞關吏思，甘棠猶播陜民謠。", "蓮花峯下仙人掌，高出雲端若奉招。"]}