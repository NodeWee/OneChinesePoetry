{"author": "韓琦", "period": "宋", "type": "诗", "title": "喜雪", "paragraphs": ["朔雪飛殘臘，融和變凜嚴。", "徐來花出在，驟急霰聲兼。", "數住天應惜，爭繁酒易添。", "積深函久潤，濟大畧微嫌。", "雅意明書幌，多情入宴簾。", "舞腰難學轉，峯頂尚饒尖。", "露蕊仙盤挹，風毛鬣囿燖。", "宮牆胡粉畫，梅梗蜀酥黏。", "影澹三春絮，光寒八月蟾。", "垣塗誰復辨，巨壑有何厭。", "狂助詩毫逸，清驅厲氣潛。", "歡謠騰紫塞，喜色上彤幨。", "凝霤收冰乳，堆庭鏤虎鹽。", "吾民無足慮，豐歲可前占。"]}