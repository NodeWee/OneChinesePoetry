{"author": "蘇舜欽", "period": "宋", "type": "诗", "title": "聞京尹范希文謫鄱陽尹十二師魯以黨人貶郢中歐陽九永叔移書責諫官不論救而謫夷陵令因成此詩以寄且慰其遠邁也", "paragraphs": ["朝野蔚多士，衮然良可羞。", "伊人秉直節，許國有深謀。", "大議摇巖石，危言犯采旒。", "蒼黄出京府，憔悴謫南州。", "引黨俄嗟尹，移書遽竄歐。", "安慙言得罪，要避曲如鉤。", "郢路幾束馬，荆川還泝舟。", "傷心眾山集，舉目大江流。", "遠動家公念，深貽壽母憂。", "橫身罹禍難，當路積仇讎。", "衛上寧無術，亢宗非所優。", "吾君思正士，莫賦畔牢愁。"]}