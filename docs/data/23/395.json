{"author": "蘇舜欽", "period": "宋", "type": "诗", "title": "出京後舟中有作寄仲文韓二兄弟永叔歐陽九和叔杜二", "paragraphs": ["久居倦京城，歸心日傾寫。", "扁舟理棹楫，已與峻流下。", "斷岸如崩山，遠樹若奔馬。", "回頭雲間闕，出沒見圖畫。", "還家快雖蹔，去國傷以乍。", "況我二三友，眷戀數返駕。", "前夕南巷堤，昨日東城舍。", "論精如可收，意密不見罅。", "恍惚夢寐中，蕭然已相捨。", "他人所至樂，惟我氣類寡。", "迂僻不能鎸，往往自嗟罵。", "平生居京都，君輩乃知者。", "異鄉孰與言，救謗定不暇。", "柔軟眾所佳，佞面誰可借。", "中懷百憂集，包釀似葅鮓。", "身世苦飄浮，歲月不可把。", "後期浩難知，高吟但悲灑。"]}