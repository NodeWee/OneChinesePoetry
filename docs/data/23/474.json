{"author": "蘇舜欽", "period": "宋", "type": "诗", "title": "覽含元殿基因想昔時朝會之盛且感其興廢之故", "paragraphs": ["在昔朝元日，千門動地來。", "方隅正無事，輔相復多才。", "仗下簪纓肅，天中繖扇開。", "皇威瞻斗極，曙色辨崔嵬。", "赤案波光卷，鳴梢殿尾回。", "熊羆驅禁衛，雨露覆蘭臺。", "橫賜傾中帑，窮奢役九垓。", "只知營國用，不畏屈民財。", "翠輦還移幸，旻天未悔災。", "羣心爭困獸，回首變寒灰。", "曾以安無慮，翻令世所哀。", "行人看碧瓦，獨鳥下蒼苔。", "雖念陵爲谷，遥知禍有胎。", "青編遺迹在，此地亦悠哉。"]}