{"author": "蘇頌", "period": "宋", "type": "诗", "title": "遊保寧院練光亭同丘程凌林四君分題用業字韵", "paragraphs": ["寺本梁瓦棺，地臨吳建業。", "何人構虛亭，勝概壓危堞。", "巖扃豁常開，江練靜相協。", "洪濤雖震騰，迅流終妥帖。", "遠窮滄溟盡，近與長淮接。", "水色古今同，潮聲朝暮愶。", "中間數洲渚，來往拏桴楫。", "摇深鳴榔喧，渡閣孤帆怯。", "到此是安瀾，遊人無病涉。", "滿檻霽光浮，平林風勢獵。", "黄昏煙引素，清曉波成褶。", "歸雲閒自飛，列岫平如帖。", "秋岸狎鷗鳥，春城噪批頰。", "園橘冬垂丹，堤榆夏飛莢。", "竹徑粉筠墜，松梢飴露浥。", "老檜倚軒檐，幹勁如雄俠。", "野花鬥黄紫，格頑若婢妾。", "離觴歌柳枝，江人憶桃葉。", "往事杳難尋，欲問言成喋。", "惟惜建邦都，形勝敵岷鄴。", "後人奉竺乾，創寺據山脅。", "邑居正佳麗，棟宇爭煒燁。", "山遊鸑鷟羽，池變炎灰劫。", "鳳去臺遂空，國移人亦慴。", "興衰既代謝，榮悴固相躡。", "幸今明世逢，早蒙湛恩浹。", "安堵四民居，飽食千僧饁。", "吾儕正閒暇，來遊失疲薾。", "心朋况遨從，雲梯屢登躐。", "山川思慮清，風雲抱懷愜。", "百里見毫釐，萬象入眉睫。", "南望牛首峰，雙闕儼重疊。", "却視虎踞基，石城猶岌嶪。", "北阜盤虬螭，三山樹矛鋏。", "風流非昔時，事迹看載牒。", "開尊忘醉醒，縱論鄙嚅囁。", "念當時值泰，豈嘆徑未捷。", "經綸苟韜藏，鼎飪終調燮。", "攬景且留連，無爲利名攝。"]}