{"author": "蘇頌", "period": "宋", "type": "诗", "title": "南郊大禮慶成詩五首 發冊文德殿", "paragraphs": ["大孝尊親，治本人倫。", "自家之政，所以刑民。", "天正元日，帝郊畢禋。", "將崇母儀，爰即嘉辰。", "正朝乾闢，羽衛星陳。", "金石既作，公卿薦臻。", "帝步西序，躬咨爾臣。", "授以冊寶，極其禮文。", "群官在位，靡不歡欣。", "謂天子孝，感于人神。", "祝天子年，後于靈椿。", "皇心匪懈，聖度惟新。"]}