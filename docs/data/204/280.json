{"author": "司馬光", "period": "宋", "type": "诗", "title": "三月三十日微雨偶成詩二十四韻書懷獻留守開府太尉兼呈真率諸公", "paragraphs": ["春盡少歡意，昏昏睡思添。", "正憂花意索，更用雨聲兼。", "乍語鶯喉澀，慵飛柳絮黏。", "落英紅沒砌，茂草碧侵簾。", "寶相錦鋪架，酴醿雪擁簷。", "沼萍浮鈿靨，林筍露犀尖。", "坐惜光風駛，行愁畏日炎。", "追隨任塵甑，歌笑望霜髯。", "落筆詩情放，飛觥酒令嚴。", "金丹呼勝彩，玉燭擢新籖。", "傲岸冠巾側，淋浪襟袖霑。", "饑仍留瘦馬，歸必待清蟾。", "筋力雖無幾，娛遊亦未厭。", "脫身離簿領，適性得閭閻。", "多病非辭貴，無才豈飬恬。", "清塗誠愧忝，微祿已傷廉。", "日費須三爵，年支仰數縑。", "糇糧粗能足，蓍蔡不煩占。", "河洛今爲盛，圖書昔所潛。", "家家花啓戶，處處酒飄帘。", "温飽資兼愛，安平倚具瞻。", "愚夫猶樂育，下客愈撝謙。", "落拓形骸逸，優遊歳月淹。", "餘生信多幸，狂醉亦無嫌。"]}