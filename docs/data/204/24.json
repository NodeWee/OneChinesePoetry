{"author": "郭祥正", "period": "宋", "type": "诗", "title": "寄題留二君儀田園基石亭二首  其一", "paragraphs": ["磐石發天巧，新亭君所營。", "席展瑶琪滑，坐久寒陰生。", "遠瀑曳修幔，他山列蒼屏。", "水田白鷺下，霜樹青猿鳴。", "回首同安縣，殘陽樓觀横。", "不逢車馬來，時愛牛羊經。", "童僕種刈畢，父老樽罍傾。", "昇平信難遇，歡笑聊舒情。", "况攻李杜吟，字字無淫聲。", "春來成幾章，想有基石銘。"]}