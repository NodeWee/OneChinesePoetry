{"author": "司馬光", "period": "宋", "type": "诗", "title": "去春與景仁同至河陽謁晦叔館於府之後園既去晦叔名其館曰禮賢夢得作詩以紀其事光雖愧其名亦作詩以繼之", "paragraphs": ["蓬飛匏繫十餘年，並蔭華榱出偶然。", "郭隗金臺雖見禮，華歆龍尾豈能賢。", "浮雲世味閑先薄，寒柏交情老更堅。", "明日河梁即分首，人生樂事信難全。"]}