{"author": "蘇頌", "period": "宋", "type": "诗", "title": "景德寺飲會丘思同作述懷詩兼紀一席之事見約同賦輒次元韵", "paragraphs": ["瀕江多勝宇，茲地更推高。", "結友爲文會，開樽較飲豪。", "春華今始盛，聖代况親遭。", "美景堪行樂，雄談任叫號。", "數家供法饌，百斝和春醪。", "異味頻登俎，良庖旋奏刀。", "盤豐介象鱠，手馬畢生螯。", "極量觚并榼，忘形甖與槽。", "憐君皆曠達，獨我嘆徒勞。", "俗狀區區外，剛腸漸漸熬。", "壯心雖不屈，讒口亦奚逃。", "感寓嘗懷古，愁來幾悼騷。", "宦塗蝸鬥角，世事蝟森毛。", "自得猶千慮，誰能挫一毫。", "無煩惡蠅點，須擬效龍韜。", "暫適惟詩酒，難兼是燕敖。", "縱歡忘倦厭，論契甚堅牢。", "峻節凌修幹，清風遏怒濤。", "就賢知不倦，營道豈云叨。", "此席今誰繼，知音盡俊髦。"]}