{"author": "蘇頌", "period": "宋", "type": "诗", "title": "南郊大禮慶成詩五首 賜赦宣德門", "paragraphs": ["帝陟圜丘，天降之祜。", "嘉與士民，均承福祚。", "還御端闈，躬布皇度。", "鷄星驗占，鵠書臚句。", "慶浹天淵，恩霏雨露。", "滌垢棄瑕，蠲租薄賦。", "三泉靡封，五刑幾措。", "太和充塞，群心率籲。", "自古無赦，孰除詿誤。", "我朝本仁，實清弊斁。", "赦匪其私，仁則有裕。", "萬民以懷，邦基鞏固。"]}