{"author": "蘇頌", "period": "宋", "type": "诗", "title": "刁景純學士寄示嘉篇述前後過潁遊覽之樂不鄙虛陋曲蒙推奬感嘆不足輒用本韵通成五十仰答來貺", "paragraphs": ["昔歲寓文館，雅志慕藩屏。", "嘗聞近畿州，勝絕惟南潁。", "十年走京華，官局苦閒冷。", "欲求一麾去，數奏囊章請。", "適會擇茲守，乘時竊僥倖。", "君相寵儒林，念久貸諐眚。", "旋蒙左符賜，上戴天恩併。", "扁舟促行役，洪渠逐奔猛。", "飄然離塵囂，有若出機穽。", "從容光景多，歷覽江山迥。", "去都時值秋，到官月逢寎。", "此邦信名區，民願俗無警。", "昔守皆巨公，今猶蒙鎮靖。", "非才偶承乏，繼治實多幸。", "前賢有規模，遇事見要領。", "因此頗閒暇，得以探物景。", "溪湖繞郡郭，臺榭跨岡嶺。", "春媚花百名，秋香荷十頃。", "野色連莽蒼，水容迷淥浄。", "虹駕逵路長，鷁泛源流永。", "幽尋窮勝處，登陟疲足脛。", "適意自留連，對人成詫逞。", "是時汴流阻，北客多過境。", "景純罷山陰，前旆亦南騁。", "予逢丈人行，再拜肅襟袊。", "君待同舍生，抗禮均儕等。", "公齋薦具薄，主席奉陪鼎。", "饋以清淮魚，報我龍山茗。", "西園復追從，繼日承音謦。", "胸懷坦而夷，不事畦與町。", "杯盤命鎸簡，絲竹煩正訂。", "橫管教吹羌，新聲賞歌郢。", "善謔劇笑諧，盡歡忘醉醒。", "自茲別經秋，多故值憂梗。", "七月會同軌，遠臣傷弔影。", "交舊少經塗，酒希但虛皿。", "兀然坐空閤，何異蛙在井。", "故人勤眷盼，尺書詢動靜。", "新詩三百言，斫句露鋒穎。", "念舊起悲傷，曾遊皆記省。", "眷予忝疇曩，被愛逾踵頂。", "感嘅知己心，中藏聊自儆。", "景純書閣老，二紀酬申丙。", "當年文雅譽，久合登西省。", "心貪爲郡樂，旌旄屢操秉。", "徊翔成淹留，前輩今誰並。", "復聞乞淮藩，早已飾歸艇。", "南河如可棹，北渡時引頸。", "溪亭待清掃，賓具重消整。", "還當揖前塵，晤語慰懸耿。"]}