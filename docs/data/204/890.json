{"author": "蘇頌", "period": "宋", "type": "诗", "title": "石縫泉清輕而甘滑傳聞有年矣前此數欲疏引入州治久不克就予至則命工人尋舊迹相地架竹旬月而水懸聽事又析一支以給中堂一支以入西閤其下流則釃出外廡往來取汲人以爲利因抒長篇以紀其功云", "paragraphs": ["峨峨鳳凰山，有泉出其腋。", "初微才濫觴，漸大乃穿石。", "靈苗蔭荼檟，寶氣近金錫。", "毖彼淵源長，茲惟雲霧液。", "人傳煮茗奇，味與中泠敵。", "陸生不到此，云誰能賞識。", "牙城據岡巒，舊井皆滷瀉。", "先時屬經營，曾未致點滴。", "及此川谷盈，空爲畎澮積。", "我昨尋勝遊，偶見爲心惻。", "料工度山原，舉步過門戟。", "水道茲可行，面勢正相直。", "剪裁竹千竿，接聯筧萬尺。", "派別起中阿，架空逾下稷。", "不及浹旬間，已到堂皇側。", "吐溜始涓涓，循除俄㶁㶁。", "盈科殊未止，過顙非用激。", "公堂及燕寢，股引各疏脈。", "何期南澗流，近在使君宅。", "日用助烹爨，歲儲供醴醳。", "冬春雖暫竭，秋夏多餘瀝。", "一支出橫廊，通衢見勿幕。", "衆器競挹𣂏，萬口得盥滌。", "無愧抱甕人，幸寬挈壺役。", "嘗聞武林都，素號蓬瀛國。", "非才叨長臨，愒日苦諠劇。", "湖山空在望，車馬難屢歷。", "阻聽潺湲聲，謾憐蒼翠色。", "自得飛泉來，頓覺煩襟釋。", "常時兩衙退，暫憩一軒息。", "環流隨啟處，玉音聞几席。", "塵土汨以消，形容清可覿。", "誰知簿領中，有此山林適。", "若非仕江鄉，何由見奇迹。", "智者必樂水，君子以觀德。", "豈徒狎而玩，寧嗟渫不食。", "良嘉上善功，所至爲利澤。", "茲泉雖未大，其用已爲益。", "猶有膏潤資，更期釃導力。", "來哲倘不遺，庶幾成遠績。"]}