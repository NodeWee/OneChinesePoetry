{"author": "蘇頌", "period": "宋", "type": "诗", "title": "效范景仁侍郎次韵和君實端明長句奉呈龍舒楊守", "paragraphs": ["公居幽絕誰能紀，欲到應須勞屐齒。", "從官出入路縈紆，况今又去藩龍舒。", "人在天南居在北，鄉心千里雲山碧。", "山庭不用勒移文，時樂中和歸未得。", "他年若尋仙老會，洛下諸公盡中外。", "百二十坊山水間，甲第相望門巷對。", "過從不獨賞芳珍，造適何妨談道真。", "回頭却望朝市裏，多少思歸未去人。"]}