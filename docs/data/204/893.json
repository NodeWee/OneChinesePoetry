{"author": "蘇頌", "period": "宋", "type": "诗", "title": "陳和叔內翰得莊生觀魚圖於濠梁出以相示且邀作詩以紀其事", "paragraphs": ["公堂四合臨中衢，翰林壁挂觀魚圖。", "傳之近自濠梁客，云是蒙邑先生居。", "先生昔仕楚園吏，傲世不蘄卿大夫。", "逍遥淮上任造適，高岸偶見群鯈魚。", "清波出遊正容與，潭底傳沫喣以濡。", "悠然餌綸不可及，誰知此樂真天娛。", "惠施好辯發閎論，謂彼固異若與吾。", "至人冥觀盡物理，豈以形質論精粗。", "稟生大塊厥類衆，合則一理散萬殊。", "淵潛陸走各自適，天機內發寧拘拘。", "鳶飛戾天獸易藪，螣蛇游霧龜曳塗。", "味色誰能辨带鹿，足頸烏用嗟蚿鳬。", "蜄筐信美害愛馬，鐘鼓雖樂愁鶢鶋。", "青寧久竹代生變，螽蟲風化相鳴呼。", "方游溟海大空外，坎井詎能談尾閭。", "若知飛息分皆足，圖南未必勝搶榆。", "人生均是受形氣，好惡歡養同一區。", "死生壽夭亦大矣，自本而視奚有無。", "方當在夢則栩栩，及其既覺還蘧蘧。", "入榮軒冕不累性，獨往丘壑非爲愚。", "不求刻意不徇利，孰是隠几孰據梧。", "惟能應變不囿物，天籟自與人心俱。", "一從郢匠喪其質，狂言空見傳于書。", "當時陳迹復何在，客有過者猶踟躕。", "先當朝士題咏處，不見綦履空遺墟。", "畫工智巧良可尚，景物縱異能傳模。", "古今變態盡彷彿，旦暮烟雲隨卷舒。", "遂令都邑繁會地，坐見淮山千里餘。", "泛觀既已忘物我，企想豈直思玄虛。", "惟公雅尚每耽玩，持示同好良勤劬。", "自憐衰老喜求舊，况荷明照均友于。", "朝陪玉堂暫晤語，暮入蓽門還宴如。", "欣然共樂濠上趣，相忘正在于江湖。"]}