{"author": "鮮于侁", "period": "宋", "type": "诗", "title": "新堂夜坐月色皎然由連理亭信步庭中徘徊久之因爲五言一首", "paragraphs": ["秋風動微涼，天雨新霽後。", "閒齋獨隱几，明月在高柳。", "振衣步庭下，顥氣入襟袖。", "天空雲漢明，隱約辨列宿。", "蒼蒼松檜上，零露飛欲流。", "脱葉滿閒園，繁華迨衰朽。", "清宵望蟾彩，宜付一杯酒。", "多病謝樽罍，城頭轉寒漏。"]}