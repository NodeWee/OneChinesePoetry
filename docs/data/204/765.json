{"author": "張載", "period": "宋", "type": "诗", "title": "詩一首", "paragraphs": ["昌谷五月稻，平田垂青璣。", "遙巒相壓疊，頹綠互蔽芾。", "竹香滿凄寂，粉節塗生卉。", "攢蟲鎪古柳，芳徑生紅緯。", "鶯唱子夜歌，瀑懸楚被翡。", "昭華寒不粟，貴嬪暑無疿。", "桂蕊女幾簪，蕙花神娥扉。", "碧錦帖花檉，香衾事殘貴。", "霞巘殷嵯峨，煙嵐互靉霼。", "壁月舒窈斗，元雲爲彷彿。", "霠𩃟宛虹带，天空繁星衣。", "古檜拏屭贔，水華融觱沸。", "銷聲永薖軸，栖隱躭岑蔚。", "請事鴻寶元，至澹味無味。", "悲歌激流風，逸響迥秋氣。"]}