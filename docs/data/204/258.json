{"author": "司馬光", "period": "宋", "type": "诗", "title": "潞公遊龍門光以室家病不獲參陪獻詩十六韻", "paragraphs": ["旄節擁憑熊，逶迤向鑿龍。", "順成時過蜡，閉塞令行冬。", "雪壟痕猶濕，梅林思已濃。", "傳呼空谷應，前導白雲逢。", "飛蓋多邀客，停車數問農。", "禹功雙壁斷，佛劫萬龕重。", "絕頂標孤剎，疏林透遠鐘。", "氣蒸泉郁郁，冰綻水溶溶。", "藥閣低臨渚，茅庵背倚峰。", "凍醪資野酌，寒筍佐晨饔。", "棋局多依石，茶爐坐蔭松。", "醉醒皆衆共，小大盡公從。", "顧以私恩累，難追勝賞蹤。", "原思初不病，叔夜亦非慵。", "稽古慚經笥，摛華怯筆鋒。", "會須參後乘，異日待從容。"]}