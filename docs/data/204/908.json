{"author": "蘇頌", "period": "宋", "type": "诗", "title": "累年告老恩旨未俞詔領祠宮遂還鄉閈燕閒無事追省平生因成感事述懷詩五言一百韵示兒孫輩使知遭遇終始之意以代家訓故言多不文", "paragraphs": ["我昔就學初，齠童齒未齔。", "嚴親念癡狂，小藝誘愚鈍。", "始時授章句，次第教篇韵。", "蒙泉企層瀾，覆簣期九仞。", "十齡獨侍行，千里赴朝覲。", "靡依心向吳，能事躬在浚。", "應門待賓客，睦族周分親。", "雖免逃杖諐，猶虞裕蠱吝。", "十三從師友，群彥得親近。", "箕裘襲素風，蘭芷漸腴潤。", "佔畢自忘勞，攻堅常切問。", "六經日沈酣，百氏恣蹂躪。", "禮樂原夏商，春秋道堯舜。", "論詩識溫柔，講易知謙巽。", "書要通上古，史亦蘄盡信。", "復熟中庸篇，推名善惡混。", "楹書迨今存，手澤亦未泯。", "頼此漸摩益，稍知賢聖藴。", "十八隨鄉書，三冬閱文陣。", "同時韋带倫，共試棘闈濬。", "少年事矜豪，屬辭少繩準。", "程文竟乖疏，貢籍果遺擯。", "內負未蹉跎，不能忘起僨。", "賞延輒辭官，雅志將自奮。", "筆苦手成胝，眠稀目生暈。", "常患涉獵疏，肯效揣摩困。", "再上忝乙科，初筵習磨楯。", "綢繆結官課，奄忽罹憂疹。", "靈光未及賦，陟岵遽銜舋。", "星行赴幃堂，雨泣護歸櫬。", "先疇閩嶺遥，寓舍京口近。", "葬營带郭田，地得兼山艮。", "送往極充窮，拊存急賙賑。", "三釜須自謀，一官姑孟晉。", "恤孤逢舊知，溫故拾餘燼。", "薦衡荷德璋，嗣向憐子駿。", "給札恩特殊，除職選尤遴。", "遂去州縣勞，入陪臺閣俊。", "校文擿三折，食貧歲四閏。", "君相嘉宿官，圭符假名郡。", "地望號優閒，公租稍充牣。", "二偏豐旨甘，百口免饑饉。", "方喜私願諧，遽叨召音迅。", "素非幹時才，屢試投虛刃。", "治績愧無聞，官資謬超進。", "持橐入記言，演綸漫燥吻。", "事無補毫分，心常懷憤懣。", "一言偶寤意，三已固無慍。", "再違金門籍，七換竹使印。", "賜環元豐初，解組橫海鎮。", "虜信使約修，周官預詳𪮾。", "上號太宮辰，奉冊陪發軔。", "復土裕陵日，杖桐方守殯。", "阻趨七月期，莫從百夫殉。", "衰麻雖未除，淚血猶未抆。", "誤被兩宮知，首頒一札訊。", "入長天臺班，復冠鼇坡峻。", "拔擢登台司，咨俞陪坐論。", "屬時久承平，狡羌未誅震。", "任重才難勝，位高躬易隕。", "丹衷徒蹇蹇，明誠乏斤斤。", "靡憚嘖言煩，姑守王臣藎。", "聖神眷始終，進退禮周盡。", "禁殿陟青規，琳宮叩虛牝。", "再辭淮海藩，未許丘園遜。", "風霜經六紀，蓬葆垂兩鬢。", "躬閒猶冠带，祿厚足儲餫。", "貢餘香龍團，上尊白羊醖。", "歲時荷恩霑，漿藿對饋賮。", "春園乘閒灌，冬戶隨時墐。", "入對書甲乙，出驅車薄笨。", "扶杖拜先塋，携觴問田畯。", "蕃室倦掃除，綦几聊憑隠。", "養浩希子輿，學生同祝腎。", "念昔多艱勤，誨爾宜悱憤。", "見賢弓在檠，遇事驂從靳。", "競情思昔非，視舌知柔韌。", "高門訓序畏，刊腹摩兜慎。", "名教樂有餘，異端戒多紊。", "其要本誠明，烏在問圓頓。", "美璞不雕琢，安得懷瑜瑾。", "良器不深藏，渠能免瑕璺。", "學問不沾洽，何由垂望聞。", "操守不堅純，久必成緇磷。", "進修欲及時，行違要無悶。", "士行惜分陰，伯陽嘆往運。", "當年倘因循，晚歲必悔恨。", "更思祖先勛，相傳清白訓。", "世胄閩與吳，宗姻期及絻。", "衣冠布中外，椽土無尺寸。", "逮吾老鄉閭，始得營畦畛。", "蝸廬庇風雨，稷田助饔餕。", "幸與仁智鄰，仍遠市城慁。", "沈侯東陽居，陸叟頤山遯。", "出處雖殊途，豐約已過分。", "考室俟構堂，肥家在忍順。", "常使棣華榮，無致荆枝忿。", "中冓須自防，外誘不可徇。", "懼爾志悠悠，故吾言諄諄。", "力行儻不渝，家聲期遠振。"]}