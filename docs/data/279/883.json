{"author": "項宗", "period": "唐", "type": "诗", "title": "四真人降魏夫人歌共五章（幷序） 二", "paragraphs": ["紫霞儛玄空，神風無綱領。", "歘然滿八區，祝爾豁虛靜。", "八窗無常朗，有冥亦有炅。", "洞觀三丹田，寂寂生形景。", "凝神挻相遇，雲姿卓鑠整。", "愧無郢石運，蓋彼自然穎。", "勤密攝生道，泄替結災眚。", "靈期自有時，攜袂乃俱上。", "（以上均見《雲笈七籤》卷九六。", "）（按：以上諸詩，《雲笈七籤》未云出處，今考應出《南嶽魏夫人傳》。", "檢顏真卿《文忠集》卷九《晉紫虛元職工領上真司命南嶽夫人魏夫人仙壇碑銘》云：「于是西王母擊節而歌。", "歌畢，馮雙禮珠彈雲璈而答歌，餘真人各歌。", "」《太平廣記》卷五八《魏夫人》條引《集仙錄》及《本傳》云：「于是四真吟唱，各命玉女，彈琴擊鐘吹簫，合節而發歌。", "……是時太極真人命北寒玉女宋聯消，彈九氣之璈，青童命東華玉女煙景珠，擊西盈之鐘。", "暘谷神王命神林玉女賈屈廷，吹鳳唳之簫，青虛真人命飛玄玉女鮮于虛，拊九合玉節。", "太極真人發《排空之歌》，青童吟『太霞』之曲，神王諷『晨啓』之章，清虛詠『駕飈』之詞。", "……王母擊節而，三元夫人彈雲璈而答歌，餘真各歌。", "」魏夫人，傳爲西晉時人，陶弘景《真誥》已載其事，惟較簡略。", "晉范邈撰《南真傳》，今不存。", "《太平廣記》所錄《本傳》，據陳國符先生《道藏源流考》考證，應即《新唐書·藝文志》著錄之項宗《紫虛元君魏夫人內傳》之節文。", "參以顏《碑》所云，其說可信。", "項宗，陳考爲唐人。", "《雲笈七籤》所據，當即項宗之書，《太平廣記》刪去諸詩，猶錄存之，較可寶惜。", "）。"]}