{"author": "貫休", "period": "唐", "type": "诗", "title": "大隱四字龜鑑", "paragraphs": ["在塵出塵，如何處身？見善努力，見惡莫親。", "縱居暗室，如對大賓。", "樂情養性，逢危守貧。", "如愚不愚，修仁得仁。", "謙讓爲本，孤高作鄰。", "少出爲貴，少語最珍。", "學無廢日，時習知新。", "榮辱慎動，是非勿詢。", "常切責己，切忌尤人。", "抱璞刖足，興文厄陳。", "古聖尚比，吾徒奚伸？安問世俗，自任天真。", "奇哉快哉，坦蕩怡神。", "（同前卷上之下。", "）。"]}