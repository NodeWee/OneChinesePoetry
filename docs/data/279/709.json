{"author": "無名氏", "period": "唐", "type": "诗", "title": "贈段文昌", "paragraphs": ["昔日騎驢學忍饑，今朝忽著錦衣歸。", "等閑畫虎驅紅旆，可畏登龍入紫微。", "富貴不由翁祖（一作「簪組」）解，文章生得羽毛飛。", "廣都再去應惆悵，猶有江邊舊釣磯。", "（見蜀何光遠《鑑戒錄》卷八「衣錦歸」條。", "）（〖1〗《鑑戒錄》云：「段相國文昌本廣都人，父以油柞爲業。", "生而有致，長亦多才，物業蕩空，文章迴振。", "洎跨衛行卷，鄉里笑之歷三十年間，衣錦還蜀，蜀人有詩贈曰〖略〗。", "」）。"]}