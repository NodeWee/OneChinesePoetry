{"author": "孫誧", "period": "唐", "type": "诗", "title": "一行算法", "paragraphs": ["一行尋師觸處遊，到天台後始應休。", "因知算法通天地，溪水尋常盡逆流。", "（見《四庫珍本初集》本《天台集》卷下。", "）（按：詩末原跋云：「一行窮大衍算法，求訪師資不遠千里。", "嘗至天台國清寺，見一院古松，門有流水。", "一行立於門屏，聞僧於庭前布算之聲，謂其徒曰：『今日當有弟子自遠來，求吾算法，已合在門，豈無人導達耶？』即除一算，謂）（曰：『門前水合却西去，弟子當至。", "』一行聞其言而入，稽首請法，授其術，而門外舊東流水，忽改而西流矣。", "」《冊府元龜》卷八六九《總錄部·明算》所記，與上文大致相同。", "）。"]}