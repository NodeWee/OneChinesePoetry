{"author": "佚名", "period": "唐", "type": "诗", "title": "吉州民爲刺史張儇歌（題擬）", "paragraphs": ["昔吏𧦧𧦧，今吏詹詹，公能馭之，鉛（一作「雄」）亦爲銛，跖（一作「路」）亦爲亷。", "始泄而（一作「紲始」）苦，終優以恬。", "昔民嗷嗷，今民咍咍，公能植（一作「撫」）之，鰥寡有怡。", "流亡既來，徭役先具，汙茨盡開。", "響覆官倉，倉無斗糧，公來幾時，積粟埋梁。", "響閱官庫，庫無尺繒，公來幾時，山積層層。", "瑞露溶溶，降味公松，瑞蓮漪漪，合蔕公池。", "公有異政，神之祚之，民歌路謠（一作「陲」），冀聞京師。", "天子明聖（一作「堂」），恩光遠而。", "（見杜文瀾《古謠諺》卷七六引《皇甫持正集》卷五《吉州刺史廳壁記》引，注一作者爲《四部叢刊》本《皇甫持正集》之異文。", "張儇之名，據同人《廬陵縣令廳壁記》補。", "）。"]}