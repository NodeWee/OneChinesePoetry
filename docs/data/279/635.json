{"author": "竇真君", "period": "唐", "type": "诗", "title": "七返砂歌", "paragraphs": ["金公年六十，六十金公老。", "姹女年六十，六十姹女少。", "金公年三十，姹女還漸少。", "老翁得少妻，枯楊自生篠。", "夫妻同一處，成道和合了。", "根本是黃芽，金公元一家。", "姹女入鉛室，須臾地變茶。", "覆月合仰月，仰月急須賒。", "固濟重固濟，固濟似丹家。", "丙丁張下詖，混沌自甜葩。", "七八陽數極，九六更須加。", "四殻陽既滿，五色似朝霞。", "去陽除覆月，上上好黃芽。", "黃即黃金色，白即白馬牙。", "變化成運載，故號曰河車。", "玄明與濱伏，夫婦同一家。", "本是王陽術，黃帝羨金花。", "智者能隱秘，愚者向人誇。", "若達此道者，鶴控白雲涯。", "（《大還丹照鑑》）。"]}