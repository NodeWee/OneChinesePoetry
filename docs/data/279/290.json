{"author": "貫休", "period": "唐", "type": "诗", "title": "戒童行（慈受二十偈意同）", "paragraphs": ["勸汝出家須決志，投師學業莫容易。", "添香換水結因緣，佛殿僧堂勤掃地。", "莫閑游，莫嬉戲，出入分疎說出處。", "三朝四宿不見歸，妙法何曾聞一偈。", "敬師兄，教師弟，莫向空門爭意氣。", "上中下座用謙和，莫賤他人稱自貴。", "衣食難，豈容易。", "計功多少須慚愧。", "隨緣飲啄任精粗，不用千般求細膩。", "布素衣，隨時乩，知足便超功果位。", "才能豈是皂羅衣，有道何須黃錦被。", "清信男，清信女，捨却一身飼餓虎。", "此因緣，苦中苦，不用再三說酸楚。", "心中有罪自心知，自向心中懺悔取。", "親明師，學智慧，別人睡時你慢睡。", "出家兒，學妙理，習讀夜眠須早起。", "三更睡到四更初，歸向釋迢尊殿裏。", "挑明燈，換淨水，禮拜焚香作福祉。", "報答三有及四恩，天龍八部生歡喜。", "莫愚癡，莫懈怠，一超直入佛境界。", "行亦禪，坐亦禪，了達真如觀自在。", "（見日本《續藏經》本《禪門諸祖師偈頌》卷下之上。", "）。"]}