{"author": "佚名", "period": "唐", "type": "诗", "title": "唐商客王昌瑾得古鏡銘", "paragraphs": ["三水中，四維下，上帝降子于辰馬。", "先操鷄，後搏鴨，此謂運滿一三甲。", "暗登天，明理地，遇子年中興大事。", "混踪跡，沌名姓，混沌誰知慎與聖。", "振法雷，揮神電，于巳年中二龍見。", "一則藏身青木中，一則現形黑金東。", "智者現，愚者盲，興雲注雨與人征。", "或見盛，或視衰，盛衰爲滅惡塵滓。", "此一龍，子三四，遞代相承元甲子。", "此四維，定滅醜，越海來降須待酉。", "此文若見于明王，國泰人安帝永昌。", "（《高麗史》卷一。", "時當後梁貞明中）。"]}