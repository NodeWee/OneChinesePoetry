{"author": "周源", "period": "唐", "type": "诗", "title": "訪李真人", "paragraphs": ["八十康強鬢未華，琴書圖史是生涯。", "是非應不關心慮，名利何曾掛齒牙。", "野鶴無心棲道院，巖花流水入仙家。", "□□□□□□□，近聞巢許出煙霞。", "（見道光《寶慶府志》卷一○三《藝文略四·金石一》。", "此詩承陶敏先生錄示。", "）（按：《寶慶府志》云此詩刻石在郡南百里高霞山。", "李真人名震，顯慶間修真於此，白晝衝舉。", "周尚書源過訪留詩，勒碑新甲山仙宅。", "萬曆間江涸碑見，獲此詩，泐第七句。", "）。"]}