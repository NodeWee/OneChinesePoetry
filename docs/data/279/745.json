{"author": "無名氏", "period": "唐", "type": "诗", "title": "簡（一作「揀」）金頌", "paragraphs": ["君不見，澄清麗水出黃金，逐浪隨波永被沈。", "有幸得逢良鑒者，披砂細揀暫知音。", "因此遂蒙皇上寵，直入瓊樓寶篋中。", "一練（一作「鍊」）一明光照耀，一迴掌上一迴欽。", "以此塵沙含妙寶，故喻衆生覺照心。", "衆生無此濃三有，元來流浪被境侵。", "對塵恰似真如慧，離境元無照體心。", "迷即一真名二體，只爲羣生不照心。", "若能對境常真照，隨塵離境一般心。", "如來今日除分別，意遣衆生妄習心。", "但除妄習存終始，真照何妄不真心。", "（見《宗鏡錄》卷八五。", "）。"]}