{"author": "元陽子", "period": "唐", "type": "诗", "title": "還丹金液歌", "paragraphs": ["和氣和太初，初氣終歸一。", "母子本相生，相生又相失。", "陰鍊玄陰精，月旬嫁於日。", "日月既相交，還丹赩然出。", "北方取河車，南方朱雀一。", "碧水生妙花，白花懷玉質。", "龍虬入相交，刀圭須謹密。", "獨弄在乾坤，能滋於萬物。", "姹女玄陰精，二種皆歸一。", "河上無水銀，乃合著陰律。", "蕩蕩赤龍蟠，火候看容質。", "變作裏蹄金，黃芽無根術。", "火記三百篇，知之萬不失。", "如騾懷姙駒，自懷其形質。", "（《正統道藏》珠芓號《還丹金液歌註》。", "原有張果註。", "）。"]}