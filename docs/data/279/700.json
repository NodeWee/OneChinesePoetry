{"author": "無名氏", "period": "唐", "type": "诗", "title": "繼古韻一百十二字贈穆先生", "paragraphs": ["大華山陰穆老仙。", "專持清靜探幽玄。", "修補祇陀無漏園，常流慧水溉心田。", "擒猿縛馬翠峯巔，定觀不用買山錢。", "捨俗投玄心契悟，善惡之由夙世緣。", "心香福炷起靈源，杳杳冥冥達上天。", "秋日碧潭真了了，野花啼鳥謾喧喧。", "鼎中火滅開金蘂，木上無煙結玉蓮，壘功積行滿三千，性圓丹結去朝元。", "（影印本《詩淵》第一冊第四一八頁。", "）。"]}