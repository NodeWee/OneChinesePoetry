{"author": "曹真人", "period": "唐", "type": "诗", "title": "還丹口訣", "paragraphs": ["捉取東青龍，配與西白虎。", "更將南朱雀，會偶北玄武。", "四者窮其根，本來同宗祖。", "世人不知深，衆石多錯悮。", "不解演陰陽，配合爲夫婦。", "陰陽氣本變，始得俱相聚。", "就中最妙者，須得中央土。", "泥鑪不假法，運火心須苦。", "一日兩卦候，進退依節度。", "細窮日月盈，莫遣失風雨。", "十月還丹成，身除貧病苦。", "滄海與桑田，變時君治覩。", "誰人得吾道，不得輕取與。", "容易泄天機，謫罰殃七祖。", "（《大還丹照鑑》）。"]}