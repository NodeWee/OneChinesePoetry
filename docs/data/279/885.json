{"author": "不詳", "period": "唐", "type": "诗", "title": "錢仁伉聞牡丹空中吁歎之辭（題擬）", "paragraphs": ["一花三百朶，含笑向春風。", "明年三月裏，朶朶斷腸紅。", "（見《增修詩話總龜》卷四八引《洞微志》）（〖1〗《洞微志》：「錢仁伉，尚父之孫也。", "爲元帥府中書檢校司徒，與中軍都虞候金沼鄰居。", "沼所居堂東，植牡丹藿一本，着花三百朶，其色如血，加之金含稜。", "每瓶子頂上有碎金絲，如自然蛺蝶之狀。", "一城以爲殊異。", "每歲花開張宴，仁伉預焉。", "開寶七年春三月花纔一兩朶開。", "仁伉一夕洪飲擊劍，裎服中單，背負大籃，左手攜鋤，腰插六匕首，踰墻而過沼，中外無知者。", "鋤取牡丹置籃中，乃平其地。", "空中聞有吁歎之聲，細微若遊蜂音，辭曰〖略〗。", "仁伉異之，移植於亭後。", "明日，沼覺失花，爲非人力所及。", "來年花盛開乃宴加沼，沼一見無語，得疾以歸。", "至夜憤悶不已，以刀決腸而卒。", "腸皆寸寸斷，果符空中之語。", "」）。"]}