{"author": "杜光庭", "period": "唐", "type": "诗", "title": "奉戒讚", "paragraphs": ["奉戒爲身寶，永劫享靈期。", "虛心會虛寂，精感在精思。", "九鸞陪玉軼，八鳳薦金芝。", "青童歌妙曲，玄女唱清詞。", "神尊示光景，太上湛希夷。", "天華雜香起，法雨散靈滋。", "勤苦修生道，翹想作仙基。", "精誠如不怠，鶴駕自當之。", "（以上十七首，均見《正統道藏》本杜光庭《太上三洞傳授道德經紫虛籙拜表儀》。", "）。"]}