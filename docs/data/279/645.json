{"author": "逸人不顧", "period": "唐", "type": "诗", "title": "注葛仙公氣訣贈友人", "paragraphs": ["君今遣我注仙經，我乃爲君強釋名。", "華嶽峰前霞客喜，天台洞裏隱人驚。", "雲翔嶂外緣文就，鶴唳天邊爲氣成。", "奉勸仙公除自秘，莫教流俗浪相輕。", "（見《四庫珍本初集》本《天台前集別編》。", "）（按：詩題下原注：「見《洞天集》。", "」《洞天集》爲五代後漢道士王貞範所纂，見《崇文總目》。", "）。"]}