{"author": "齊己", "period": "唐", "type": "诗", "title": "渚宮莫問詩一十五首之十一", "paragraphs": ["莫問休貪戀，浮雲逐性情。", "人間高此道，禪外剩他名。", "夏雨松邊坐，秋光水畔行。", "更無時忌諱，容易得題成。", "（同前卷五）（按：《全唐詩》卷八四二收此詩缺六字，今重錄。", "又《全唐詩》卷八四一收《還族弟卷》第五句缺一字，前引四庫本《白蓮集》卷四作「詣」，《四部叢刊》本作「苦」。", "卷八四三《聞西蟾從弟卜巖居嶽詩有寄》第八句缺一字，四庫本《白蓮集》卷六作「總」。", "）。"]}