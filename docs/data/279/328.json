{"author": "王處厚", "period": "唐", "type": "诗", "title": "出西郊遊古陌作（題擬）", "paragraphs": ["雖（《洞微志》作「誰」）言今古事難窮，大抵榮枯總是空。", "算得生前隨夢蝶，爭如雲外指冥鴻。", "暗添雪色眉根白，旋落花光臉上紅。", "惆悵荒原懶回首，暮林蕭瑟起悲風。", "（見宋佚名《新編分門古今類事》卷四引《名賢小說》。", "）（〖1〗《名賢小說》謂處厚於「孟氏廣政丁卯歲下第」，遇一僧，謂處厚明春可及第，但以「百日爲程」。", "次年「及放牓，處厚果第一。", "」。", "「處厚心惡百日之語，日出西郊遊古陌」，吟詩云云。", "「及暮還家，暴卒。", "」《增修詩話總龜》卷三十一引《洞微志》敘事甚略，不言其下第之年。", "陸心源《宋詩紀事補遺》卷二收處厚詩，傳謂宋初進士，未允。", "《文獻通考·選舉考》載宋初狀元，無處厚，可證。", "惟廣政無丁卯年，疑原文所記有誤。", "）。"]}