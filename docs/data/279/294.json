{"author": "貫休", "period": "唐", "type": "诗", "title": "讚念法華經僧", "paragraphs": ["空王門下有真子，堪以空王爲了使。", "常持菡萏《白蓮經》，屈指無人得相似。", "長松下，深窗裏，歷歷清香韻宮徴。", "短偈長行主客分，不使閒聲掛牙齒。", "外人聞，聳雙耳，香風襲鼻寒毛起。", "祇見天花落座前，空中必定有神鬼。", "吾師吾師須努力，年深已是成功積。", "桑田變海骨爲塵，相看長似紅蓮色。", "（見斯四○三七卷。", "）。"]}