{"author": "朗上座", "period": "唐", "type": "诗", "title": "葛藤歌", "paragraphs": ["阿呵呵，是什麽，聽向精靈窟裏坐。", "朕兆生兮與未生，驀口摑弓無罪過。", "如今口使誰人摑，縱使摑弓復何責？除是知音同道流，未言已過新羅國。", "乾坤大地本來虛，靡用觀空作意除。", "作意除兮終不了，還似霜鉤釣火魚。", "恨余數載勤勞苦，爲剖玄中一玄語。", "明明玄自不玄玄，更尚玄中求玄悟。", "無法迷人及悟人，忽於平地致難辛。", "丈夫須稟天生格，蹋破虛空莫問津。", "單刀秀句枉施設，剜肉成瘡向誰說？直鐃講得石點頭，終歸不離水中月。", "更言者箇是如來，誑他自誑苦哀哉！若也不信葛藤語，一任青天掣電雷。", "余家一任青天笑，碧落浮雲徒浩浩。", "解說刀兮口不傷，今古豈無言語道。", "閑來把筆動毫鋩，不欲{眉肩}然佇寂鄉。", "無事強生多種解，爭如無事且尋常。", "且尋常，猶被虛真笑一場。", "可憐好箇究全子，喚作究全早壓良。", "默不是，語乖張，到此分明總是狂。", "爲報諸方毳侶道，最好波斯入大唐。", "（《天聖廣燈錄》卷二十。", "）。"]}