{"author": "戴光乂", "period": "唐", "type": "诗", "title": "山居（七言）", "paragraphs": ["犁鋤闊地燒侵雲，焰猛衝巖迸鹿羣。", "鼙鼓靜時長霸國，戰爭無事感明君。", "啼猿響樹寒山碧，宿鳥喧巢夜霧曛。", "梯嶮上巖緣路去，院僧敲磬曉來聞。", "（見宋桑世昌《回文類聚》卷三。", "）（按：徐松《登科記考》卷二十七引《永樂大典》引《宜春志》，袁州進士及第者有戴光義，及第年代不詳。", "光義當即光乂，未詳以孰爲正。", "《宋史·藝文志》七著錄「戴文〖一作『乂』〗《迴文詩》一卷」，戴文或戴乂，均爲戴光乂之誤。", "）。"]}