{"author": "宇文融", "period": "唐", "type": "诗", "title": "奉和聖製左丞相說右丞相璟太子少傅乾曜同日上官命宴都堂賜詩", "paragraphs": ["申甫生周日，宣慈舉舜年。", "何如偶昌運，比德邁前賢。", "寵獲元良密，榮瞻端揆遷。", "職優三事老，位在百僚先。", "北極迴宸渥，南宮飾御筵。", "飛文瑤札降，賜酒玉杯傳。", "謬列台衡重，俱承雨露偏。", "誓將同竭力，相與效塵涓。"]}