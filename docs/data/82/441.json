{"author": "裴光庭", "period": "唐", "type": "诗", "title": "奉和御製左丞相說右丞相璟太子少傅乾曜同日上官命都堂賜詩", "paragraphs": ["樂賢聞往誥，褒德偶茲辰。", "端揆升元老，師謀擇累仁。", "紫庭崇讓畢，粉署禮容陳。", "既荷恩榮舊，俱承寵命新。", "天文懸瑞色，聖酒汎華茵。", "雜遝喧簫鼓，歡娛洽搢紳。", "掖垣招近侍，虛薄[廁]清塵。", "共保堅貞節，常期雨露均。"]}