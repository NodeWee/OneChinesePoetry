{"author": "趙抃", "period": "宋", "type": "诗", "title": "遊武夷山", "paragraphs": ["武夷之山千萬峰，溪水詰曲流其中。", "噴雲涌雪可□楫，一櫂無覽仙人蹤。", "白鶴昂昂寫峭壁，雕虎長□□清風。", "懸崖蛻骨造化外，絕壑駕船神鬼功。", "寒岩鼎竈失雞犬，盤石松椿騰蛟龍。", "行行自喜浣塵俗，蕭散玉羽超樊籠。", "當年此日是高會，左仙右仙曲未終。", "紫星飄然天上去，曾孫虹橋路已窮。", "我生丹心涵太沖，欲脫韁鎖追鴻蒙。", "上邀軒轅宴玄圃，手摘日月相遊從。"]}