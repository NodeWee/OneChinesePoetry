{"author": "源乾曜", "period": "唐", "type": "诗", "title": "奉和聖製送張尚書巡邊", "paragraphs": ["匈奴邇河朔，漢地須戎旅。", "天子擇英才，朝端出監撫。", "流星下閶闔，寶鉞專公輔。", "禮物生光輝，宸章備恩詡。", "有征視矛戟，制勝唯樽俎。", "彼美何壯哉，桓桓擅斯舉。", "聲華振臺閣，功德標文武。", "奉國知命輕，忘家以身許。", "安人在勤恤，保大殫襟俯。", "此外無異言，同情報明主。"]}