{"author": "王維", "period": "唐", "type": "诗", "title": "酬諸公見過", "paragraphs": ["嗟予未喪，哀此孤生。", "屏居藍田，薄地躬耕。", "歲[晏]輸稅，以奉粢盛。", "晨往東臯，草露未晞。", "暮看煙火，負擔來歸。", "我聞有客，足埽荆扉。", "簞食伊何，疈瓜抓棗。", "仰廁羣賢，皤然一老。", "媿無莞簟，班荆席藁。", "汎汎登陂，折彼荷花。", "靜觀素鮪，俯映白沙。", "山鳥羣飛，日隱輕霞。", "登車上馬，倏忽雲散。", "雀噪荒村，雞鳴空館。", "還復幽獨，重欷累歎。"]}