{"author": "盧象", "period": "唐", "type": "诗", "title": "八月十五日象自江東止田園移莊慶會未幾歸汶上小弟幼妹尤嗟其別兼賦是詩三首 一", "paragraphs": ["謝病始告歸，依然入桑梓。", "家人皆佇立，相候衡門裏。", "疇類皆長年，成人舊童子。", "上堂家慶畢，願與親姻邇。", "論舊或餘悲，思存且相喜。", "田園轉蕪沒，但有寒泉水。", "衰柳日蕭條，秋光清邑里。", "入門乍如客，休騎非便止。", "中飲顧王程，離憂從此始。"]}