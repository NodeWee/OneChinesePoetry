{"author": "張鎡", "period": "宋", "type": "诗", "title": "馬賁以畫花竹名政宣間其孫遠得賁用筆意人物山水皆極其能余嘗令圖寫林下景有感因賦以示遠", "paragraphs": ["世間有真畫，詩人幹其初。", "世間有真詩，畫工掇其餘。", "飛潜與動植，模寫極太虛。", "造物惡泄機，藝成不可居。", "爭如俗子通身俗，到處堆錢助癡福。", "斷無神鬼泣篇章，豈識山川藏卷軸。", "我因耽詩鬢如絲，爾緣耽畫病欲羸。", "投筆急須將絹裂，真畫真詩未嘗滅。"]}