{"author": "張鎡", "period": "宋", "type": "诗", "title": "叔祖待制移居新市華閣初成適逢誕日尊幼畢集鎡獨阻奉觴因遐想賦詩爲壽", "paragraphs": ["西清老人新樓居，下瞰四澤如江湖。", "憑高挹景未比畫，人望樓上真仙圖。", "楊花燕子句排露，鵾絃鳳竹聲驕粗。", "先生已腰白玉带，我今且漉黄金壺。", "朝來歡聲動里閭，連帥高蓋將軍車。", "松髯峰準照華棟，共說熊夢當年符。", "高情和氣今誰右，海山星斗稱爲壽。", "一門鼎食繼前勳，容我窗間吟遠岫。"]}