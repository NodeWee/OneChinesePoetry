{"author": "張鎡", "period": "宋", "type": "诗", "title": "酌道傍古松下錢王水對山絕頂微露塔尖聞有僧院名益錢", "paragraphs": ["山圍當車巾，佳興坌滿前。", "盤松儼如畫，蓋疊疎蘿纏。", "沙平恰席許，坐蔭宜鋪氈。", "扶筇瞰根穴，湛碧泓寒泉。", "霏空雨方來，衆綠爭欣然。", "炎銷道旁地，此倍凝陰烟。", "摩挲復潄滌，毛骨俱澄鮮。", "輪囷復清冷，肯受代謝遷。", "何必絕塵世，高潔自永年。", "錢王德民深，姓氏水爲傳。", "遥瞻窣堵坡，背立蒼巒巔。", "人言有廢寺，欲到愁攀緣。", "諸天散香華，顧我應惻憐。", "被役不爲饑，凡質何繇僊。"]}