{"author": "張鎡", "period": "宋", "type": "诗", "title": "宿餘杭普救蘭若同訥義二僧訪法喜寺尋登綠野亭", "paragraphs": ["平生樂遊觀，幾欲遍區宇。", "足力有限量，勝處空默數。", "餘杭舊名邑，相距纔步武。", "蘇翁綠野詠，方冊每欣睹。", "朅來始經行，解擔日蹉午。", "招提略憇倦，鑪熏散雲縷。", "上人別累年，省識但能祖。", "應憐憂患跡，官路還踽踽。", "將勤設瓜果，就蔭指柵楰。", "少焉湯浴罷，作意訪奇古。", "相從到鄰寺，儒宮換堂廡。", "揆昔列鐘魚，俄此登簋簠。", "萬法迭成壞，紛紛競誰主。", "旋陟陂上亭，傾摧幾風雨。", "老柳不復見，危闌試憑俯。", "青山幸縈繞，寧暇問秦禹。", "水流天接處，桑塍間蔬圃。", "種蓮止坳塘，炊煙莽村聚。", "咨嗟雜慰快，擬去還眷憮。", "一笑詩已成，馳奔遽忘苦。"]}