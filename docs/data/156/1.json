{"author": "張鎡", "period": "宋", "type": "诗", "title": "次韻答張以道茶谷閒步", "paragraphs": ["藝此百畝園，池亭粗供遊。", "新從小堂陰，經營學山丘。", "攢叢數百樹，如對曠士流。", "奇石皆有情，聽詩疑點頭。", "方池正當前，風定清若油。", "照影畫不成，葉茂枝相樛。", "心靜境自來，非關苦尋搜。", "知我與罪我，此話同春秋。", "委順付天命，萬事杯中浮。", "莫疑頭上絲，曾因利榮愁。", "若無忘斯言，長年共無憂。"]}