{"author": "李龏", "period": "宋", "type": "诗", "title": "八月三十日小園桂香清甚招同僚吟賞憶劉判官葉令君", "paragraphs": ["日出理簿書，夜常秉燭歸。", "不知花開謝，間關園鳥啼。", "朅來巾峰下，三度著秋衣。", "丹桂立西風，明年開向誰。", "俗吏癡已甚，騷人貌難追。", "坐中金蘭契，蕭爽芙蓉姿。", "酒漓飲不醉，取歡在琴詩。", "村落有貧民，攔道訴寒饑。", "官涂一笑過，念此令人悲。", "賢哉二大夫，露宿東西溪。"]}