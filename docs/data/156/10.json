{"author": "張鎡", "period": "宋", "type": "诗", "title": "近詩殊少閒行綠陰下喜成雜言以自勉繼此當日課云", "paragraphs": ["去冬詩絕稀，作意待好春。", "春至病始甦，强賦情少真。", "梅花到海棠，不過數十首。", "其間豈無興，有筆慵開口。", "每逢風日美，心醉人不知。", "林間行若狂，藉草或移時。", "芳花倏掃蹤，轉作滿園葉。", "油然翠欲流，剪若陰初疊。", "老夫愛深處，穿樹開生路。", "香不是風香，吹來復吹去。", "扶筇仰面看，青子枝間團。", "引客任摘嘗，庸詎疑整冠。", "閒來坐根石，遠望渾無隙。", "大似天女機，重重綠蘿織。", "黄蜂恐我嗔，擬住退逡巡。", "向夏吟更懶，却防蜂笑人。", "從今當健走，古囊勤抖擻。", "莫作蒼蠅鳴，常如獅子吼。"]}