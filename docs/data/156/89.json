{"author": "牟子才", "period": "宋", "type": "诗", "title": "淳祐七年丁未十一月朔蔡九軒自江東提刑歸抵家時三館諸公以風霜隨氣節河漢下文章分韻賦詩送別得河字", "paragraphs": ["群玉之峰千丈高，太微左宇凌星河。", "承明著作記仙室，汗青芸香老研磨。", "瀛洲學士水蒼佩，清響戛擊諧雲和。", "我朝仁祖重茲選，涵養澤媲周菁莪。", "一時搜羅盡才傑，論事往往無譏訶。", "四賢景祐國之鎮，肯爲公議輕倒戈。", "當年棖觸鼎鼐意，愿與希文同謫播。", "慶曆一客傷衆客，醉飽過耳寧有他。", "文符搜索網打盡，謠詠可但仇傲歌。", "古來館閣有如此，勁氣金石相盪摩。", "能令皇圖聳天際，勢與泰華並嵯峨。", "南箕貝錦半天下，翻作采葛傷讒多。", "視若弁髦如土梗，甚者足蹋鯨海波。", "吁嗟此意久不作，遺響近續應非訛。", "西山有孫賸文采，二十八宿心包羅。", "芳菲彌章楚騷蕙，碩大且儼陳陂荷。", "峨冠蓬島兩冰暑，凌遡迤邐風玉珂。", "俯而就之豈不可，議論乃欲降妖魔。", "紀綱一疏有奇氣，幾微半語驅沉疴。", "手披逆鱗觸震電，心翼漢鼎扶羲娥。", "悠然群聵發深省，誦之穆若清風過。", "鳳凰肯啄我傷粟，騏驥豈飫天山禾。", "殿頭拜疏勇莫遏，指點歸問煙江蓑。", "要津未若急流退，苞栩孰與考槃過。", "使乎六轡詠柔耳，清節人士歌五紽。", "之齊出晝有時義，去就大抵師丘軻。", "蹇予覊旅生也後，頡頏蜚佩應殊科。", "前時連章乞身去，夜夢栩栩思珉璠。", "天高不聞心轉切，爲人豈忍甘婆娑。", "斧姦心事憂國念，大略相似柯伐柯。", "君今詢度我如執，啜其泣矣心謂何。", "君不見熙寧元祐國是易，未嘗俯仰惟東坡。", "又不見紹聖更張罹禍慘，百折不挫稱涪皤。", "世間富貴何足道，倏忽殆類赴燭蛾。", "妍者嫵媚姿夭冶，輕儇佻巧甘媕阿。", "甜淡祇腥八九息，酣寢喧鳴奏鼓鼉。", "諫君超然獨醒蘇，回首萬望蓬一窠。", "倘陪高風駕黄鵠，歸傲泉石間壁梭。", "俯傭魚鈎晚獲得，遠寄或可酬清哦。", "疎桐缺月漏初斷，鴻影縹緲還見麽。", "他年邂逅談舊事，撫掌一笑重呵呵。"]}