{"author": "王安石", "period": "宋", "type": "诗", "title": "金山寺", "paragraphs": ["招提憑高岡，四面斷行旅。", "勝地猶在險，浮梁裊相拄。", "大江當我前，颭灧翠綃舞。", "通流與厨會，甘美勝牛乳。", "扣欄出黿鼉，幽姿可時睹。", "夜深殿突兀，太微凝帝宇。", "壁立兩崖對，迢迢隔雲雨。", "天多剩得月，月落聞津鼓。", "夜風一何喧，大舶夾雙艣。", "顛沉在須臾，我自檝迎汝。", "始知像教力，但度無所苦。", "憶昨狼狽初，只見石與土。", "榮華一朝盡，土梗空俯僂。", "人事隨轉燭，蒼茫竟誰主。", "咄嗟檀施開，繡楹盤萬礎。", "高閣切星辰，新秋照牛女。", "湯休起我病，轉上青天去。", "攝身凌蒼霞，同憑朱欄語。", "我歌爾其聆，幽憤得一吐。", "誰言張處士，雄筆映千古。"]}