{"author": "强至", "period": "宋", "type": "诗", "title": "予家畜貍花二貓一日貍者獲鼠未食而花者私竊之以去家人不知以爲鼠自花獲也因感而作二貓詩", "paragraphs": ["貍貓得鼠活未食，戲局之地或前後。", "貓欺鼠困縱不逐，豈防厥類怠其守。", "花貓狡計伺貍怠，帖耳偷銜背之走。", "家人莫究貍所得，只見花銜鼠在口。", "予因竊覘見本末，却笑家人反能否。", "主人養貓不知用，謬薄貍能服花厚。", "花雖利鼠乃欺主，竊貍之功亦花醜。", "人間顛倒常大此，利害于貓復何有。"]}