{"author": "强至", "period": "宋", "type": "诗", "title": "向負春遊辭以風雨開霽既久樂事未果因書百言聊以自戲", "paragraphs": ["常恨春日少，况遭風雨多。", "桃李冷不覺，□□如濁河。", "廣陌斷游騎，寂不聞行歌。", "方其正雨時，樂事空蹉跎。", "晴來又累朝，日暖風祥和。", "紅入桃李枝，綠轉池塘波。", "何曾到花下，把酒呼青蛾。", "屈指九十期，今已一半過。", "繫日乏長繩，欲却無神戈。", "花落解笑人，謂我前言何。"]}