{"author": "王安石", "period": "宋", "type": "诗", "title": "靈山寺", "paragraphs": ["靈山名誰自，波濤截孤峰。", "何年佛子住，四面憑危空。", "折椽與裂瓦，委棄填西東。", "庫廊行抑首，居者莽誰容。", "吾舟維其側，落日生秋風。", "瞰崖聊寄目，萬物極纖穠。", "震蕩江海思，洗滌堙鬰中。", "胡爲嬉遊人，過此無留蹤。", "景豈龍遊殊，盛衰浩無窮。", "吾聞世所好，樓殿浮青紅。", "那知山水樂，豈在豪華宮。", "世好□變爾，感激難爲工。"]}