{"author": "王安石", "period": "宋", "type": "诗", "title": "澶州", "paragraphs": ["津津河北流，嶭嶭兩城峙。", "春秋諸侯會，澶淵乃其地。", "書留後世法，豈獨譏當世。", "野老豈知此，爲予談近事。", "邊關一失守，北望皆胡騎。", "黄屋親乘城，穹廬矢如蝟。", "紛紜擅將相，誰爲開長利。", "焦頭收末功，尚足誇一是。", "歡盟從此數，日月行人至。", "馳迎傳馬單，走送牛車疲。", "征求事供給，廝養猶珍麗。", "戈甲久已銷，澶人益憔悴。", "能將大事小，自合文王意。", "語翁無嘆嗟，小雅今不廢。"]}