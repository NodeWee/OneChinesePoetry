{"author": "强至", "period": "宋", "type": "诗", "title": "前日以詩贈賈麟進士繼蒙和答而楊蟠從事亦隨次元韵鄙思不休輒復自和二篇  其一", "paragraphs": ["賈生俊辯凌諸老，二十漢廷冠插腦。", "魁奇遠裔空傳家，慘淡壯年翻却掃。", "巧心用過金幾緡，憤淚頃乾玉三抱。", "五湖夢數歸何時，四海形單生不造。", "鄉宴無心聽鹿鳴，時平有口歌魚藻。", "每舒意氣拂劍光，懶把窮通叩蓍草。", "江河飲肺吞阮劉，風月吟腸笑郊島。", "君才慎勿恃晚成，俗態由來尊少好。", "衆人競進皆揠苗，獨子甘貧猶嗜棗。", "囊裝未抵一羽輕，筆力堪支泰山倒。", "閑身自放壠上耕，愁面誰憐澤邊槁。", "幽尋騎馬衫覆韉，冷卧乏氈床露藁。", "無勞兒女憫滯材，豈竟乾坤厄吾道。", "從前平步封公侯，亦有逢辰出輿皁。", "光華聖旦髮可晞，涵泳儒流身已澡。", "收還事業幸未遲，揖取功名須及早。", "不然一世成虛生，雖曰百年如實夭。", "公朝富貴弗汝慳，仕路高車似麻稻。"]}