{"author": "强至", "period": "宋", "type": "诗", "title": "前日以詩贈賈麟進士繼蒙和答而楊蟠從事亦隨次元韵鄙思不休輒復自和二篇  其二", "paragraphs": ["愛君氣幹霜松老，一見相投許肝腦。", "豈同世上秋葉交，不及歲寒如電掃。", "有才無命三十强，寂寞吟齋膝長抱。", "愁來遍踏公卿門，綻褐不縫誰改造。", "文章直吐元化胚，天樸豈須施斧藻。", "長篇下筆縱立成，一字未曾傷草草。", "辭源奔注吞衆人，有似驚潮沒孤島。", "善君取友論片能，不學常情求百好。", "琢磨六藝相與游，我愧性靈昏椹棗。", "平湖綠凈時招邀，爛熳清尊爲君倒。", "客塗見月凡幾圓，倦馬聲饑奴色槁。", "路傍甲第欺儒冠，奴厭腥肥馬餘藁。", "我疑造物偏膏粱，富貴何緣慳有道。", "貫糜巨室君空囊，朱紫摩肩君衣皁。", "大鵬寧合安尋常，怒翼天池終刷澡。", "功名豈必收目前，兩鬢未銀猶得早。", "顔彭骨朽千萬年，漫與後人論壽夭。", "君其努力攀青雲，盛醉春風釀香稻。"]}