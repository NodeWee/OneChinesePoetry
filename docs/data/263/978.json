{"author": "强至", "period": "宋", "type": "诗", "title": "僧副普濟過予詰其師名僧職之所自則曰嘗濟活饑民百萬朝廷論酬以得之欽嘆不足繼以詩云", "paragraphs": ["佛子葦麻衆，槩能蠶食人。", "庸奴買師名，納貲不計緡。", "普濟釋苑秀，類同行佛均。", "往歲東陽饑，愁聲聒蒼旻。", "天民坐欲死，誰肯發一囷。", "師勇營饘糜，全活百萬民。", "外臺上其事，朝廷嘉師仁。", "相府議優賞，美號寵厥身。", "汝往貳爾正，示勸出聖神。", "今時士大夫，體雖具纓紳。", "十九飽妻孥，何暇及困貧。", "視師固有激，抑可警其倫。"]}