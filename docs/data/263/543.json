{"author": "鄭獬", "period": "宋", "type": "诗", "title": "故人梁天機家岢嵐即五臺山之南也余馳使雲中道出山後跂望不及因成拙句以寄之", "paragraphs": ["君家在山南，我行在山北。", "山如碧連城，千里萬重隔。", "我行君不知，乘冰赴異域。", "異域無春風，未晚日先黑。", "思君應在家，游衍甘眠食。", "復恐爲薦書，去謁天子國。", "寒雲在山頭，應見真消息。", "我欲訊寒雲，雲飛攀不得。", "我馬不行空，如何度山側。", "相望兩不知，立馬情何極。"]}