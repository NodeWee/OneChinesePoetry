{"author": "强至", "period": "宋", "type": "诗", "title": "公立煎茶之絕品以待諸友退皆作詩因附衆篇之末", "paragraphs": ["造化于草木，所與有薄厚。", "茶生天地間，建溪獨爲首。", "南土衆富兒，一餠千金售。", "公立須南官，好居衆富右。", "俸錢未到門，已入園夫手。", "買藏惟恐遲，秘之逾瓊玖。", "前日發箱篋，出以奉賓友。", "蒼玉碾底碎，浮雲碗面走。", "一飲睡魔竄，空腸作雷吼。", "茶品衆所知，茶德予能剖。", "烹須清泠泉，性若不容垢。", "味回始有甘，苦言驗終久。", "吁茶特不幸，而出三代後。", "不及餘草木，盡掛詩人口。", "禹貢籍九州，瑣細登橘柚。", "古若有此茶，商紂不酣酒。"]}