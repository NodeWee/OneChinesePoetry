{"author": "强至", "period": "宋", "type": "诗", "title": "邑舍東池近日荷花盛開輒書短篇奉邀宗哲純甫二同僚", "paragraphs": ["前時乘暇到池上，荷花未開荷葉小。", "彌旬風雨隔追賞，期會簿領復煩擾。", "今朝始得臨舊堤，花開已繁葉將老。", "古人最謂行樂急，癡兒漫欲官事了。", "錢楊與我近同趣，一樽今待共君倒。", "聯鑣且來趁花飲，莫待紅稀并綠槁。"]}