{"author": "鄭獬", "period": "宋", "type": "诗", "title": "汪正夫云已厭遊湖上顧予猶未數往遂成長篇寄之", "paragraphs": ["君已厭折湖上花，我猶驅迫坐兩衙。", "須知樂事屬閒客，日日携觴不在家。", "况君才力自少對，取次落筆成天葩。", "春風湖上與之敵，豪放麗絕無以加。", "幽岩絕壁無不到，欲緣雲漢尋天槎。", "頃屬勝遊不得往，猶如野馬絆在車。", "眼看紅英零落盡，長條已被綠葉遮。", "春芳雖晚猶得在，山丹正好紅相誇。", "終當擺去百事役，與君共躡南山霞。", "雖老猶能沃金葉，卞娘送以雙琵琶。", "已教樓下排花舫，醉到碧山春日斜。"]}