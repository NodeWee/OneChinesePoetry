{"author": "强至", "period": "宋", "type": "诗", "title": "范鉞進士遺樓徹司馬庭石以質交樓作詩美之因邀某同作", "paragraphs": ["樓君仕塗傑，范子儒林選。", "論交二人者，誠至不以勉。", "范也車將西，樓也酒以餞。", "胡然膠漆地，猶假外物顯。", "范子庭前石，千年立蒼蘚。", "移入樓君圃，重可載十輦。", "堅以示固交，此意豈云淺。", "怪不涉剜刻，險不到崖巘。", "坦然久要情，無向石間辯。", "其堅竟有泐，其重尚可轉。", "不若照以心，兩確乃吾善。", "永結忘形游，嵌巖君勿羨。"]}