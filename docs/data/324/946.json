{"author": "陳棣", "period": "宋", "type": "诗", "title": "甲子歲除一夕夢與先子論詩有云未能免俗猶聽讖無計爲生只送窮此吾頃年詩也汝亦得之否某曰已在家集中既覺泣書二章  其二", "paragraphs": ["昔年浩氣許誰攀，詩禮趨庭侍燕閒。", "但喜新陽更舊律，豈知斑鬢改朱顔。", "時挑短燼傾蕉葉，獨擁寒燼炷博山。", "不見詩翁送窮處，空留膏馥在人間。"]}