{"author": "張嵲", "period": "宋", "type": "诗", "title": "寄題趙丞相獨往亭", "paragraphs": ["留侯佐漢日，結志已離群。", "唐樂閑退年，陟險勤邦君。", "區中豈所慕，物外良作論。", "上宰曩僑寓，新亭初目存。", "緬懷杖策時，風衣自翻翻。", "□□□□□，□□□□□。", "竹密徑迷遠，孤遊遺世紛。", "憩松玩碧草，臨流睇歸雲。", "山晚落花積，溪深啼鳥喧。", "攬物覺意適，依風嗟世屯。", "雖安吳越勝，詎忘河洛尊。", "畢輔中興業，終回西北轅。", "扈蹕歸廟社，角巾反丘樊。", "遊矚河華郊，往來鄠杜村。", "規摹王粲宅，彷彿辟疆園。", "斯亭回首地，應爲閭里言。"]}