{"author": "張嵲", "period": "宋", "type": "诗", "title": "遊下巖寺先是劉寶學約於此相聚既而先進舟遂失勝業", "paragraphs": ["時危適遠縣，卧疴蔽疏篷。", "浮舟難計程，一聽水與風。", "今日出江口，劃見天邊峰。", "維舟邀勝士，杖策凌穹崇。", "絕壁迤崩豗，可驗秋濤雄。", "鐫崖佛像古，憑虚樓殿工。", "沄沄窗外江，落落堦前松。", "澗響雨滂濞，雲生樹玲瓏。", "攬勝欣遠游，撫身悲轉蓬。", "憂樂未相償，林霏生晚容。", "卻縱中流棹，回望青蓮宫。", "秋晚山蕭寂，雲散烟空濛。", "舟行轉沙尾，微聞林外鐘。", "惜哉李膺船，去若孤征鴻。", "晨暮一相失，雲嶠何年同。", "若縱金門步，永遺塵外蹤。"]}