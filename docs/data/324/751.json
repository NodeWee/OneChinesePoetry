{"author": "張嵲", "period": "宋", "type": "诗", "title": "晨起登寺閣前山爲霧覆微露山麓宛如平遠偶書春物", "paragraphs": ["日出霧猶重，微茫認山麓。", "遠目疑可窮，澶漫如夷陸。", "韶序日已深，時禽囀幽谷。", "青林不受春，景氣潤脩竹。", "日晴烟光亂，風澹水容渌。", "閩嶺農事初，荒泉被山曲。", "耒耜没深泥，鳬鴨讙相逐。", "躬耕記往年，遭亂成羈束。", "故園隔山河，桑柘猶在目。", "丘隴諒荒蕪，春歸惟灌木。", "囚拘愴兹晨，儻徉悲前躅。", "緣情固攀援，理會何桎梏。", "且寄終日閒，玩此春苗綠。"]}