{"author": "張嵲", "period": "宋", "type": "诗", "title": "五月二十四日自達州至永睦縣投宿廢學即事書懷", "paragraphs": ["學廢鄉校空，鳥雀欲據有。", "甚雨晚来晴，循簷厭黄口。", "巴水亦能大，一暮沒堤柳。", "落照滿漲川，歸雲翼山岫。", "達州去未遠，望望空回首。", "母老兒未齚，何苦事西走。", "輕生冒畏塗，用意在升斗。", "三復禱雨辭，此道廢已久。", "恭聞賢侍郎，求才如恐後。", "密置鄭莊驛，屢接鬷蔑手。", "英俊頗雲集，巖穴猶輻湊。", "菅蒯且不遺，豈獨棄枯朽。", "矧嘗辱英盻，屢以温言授。", "私心頗感激，嘗欲事奔走。", "攪衣中夜起，頮面不盡垢。", "平生慕藺心，已在轅門右。", "某也濩洛人，時命大不偶。", "讀書慕經濟，頗亦略句讀。", "雅意死知已，且復羞自售。", "耻爲轅下駒，終若喪家狗。", "遭亂乏禄食，避地闕田畝。", "栖栖窮塗間，但未操井臼。", "我公寕忍茲，無令混樵叟。"]}