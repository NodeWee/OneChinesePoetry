{"author": "李處權", "period": "宋", "type": "诗", "title": "次韵德基效歐陽體作雪詩禁體物之字兼送表臣才臣友直勉諸郎力學之樂仍率同賦  其二", "paragraphs": ["枯腸服氣如壽龜，窮冬卻掃百不知。", "開門忽見雪滿地，縱横浩蕩春正飛。", "入隙時欣點萬卷，仰簷不見霑吟髭。", "松林冥冥起薄霧，澗水活活生微澌。", "清可洗心明洗目，卑且不污高不危。", "殘粧如見壽陽面，不食可憐姑射肌。", "書生長年營口腹，頗似蜘蛛空吐絲。", "身將老矣厄離亂，我生之初尚無爲。", "百篇落落或能賦，一杯炯炯須重持。", "崆峒漫倚防身劍，枉負平生作男兒。", "回首農桑三萬里，無復貞觀開元時。", "恭惟天子尚勤儉，早集書囊爲殿帷。", "一朝隨仗過沙漠，落日風塵龍鳯姿。", "此時燕山士如虎，寒多况乃秫酒醨。", "肉食豈堪茹毛苦，應念靴鳴集赤墀。", "塵沙錯落赭黄暗，貂狐獨向寒風披。", "關山寂寞草樹死，指點射獵方奔馳。", "心益不忘嘗膽事，望雲遥祝萬壽巵。", "向來竊取名器者，扈聖曾無一夫隨。", "忠臣義士憤切骨，皇天后土儻鑒之。"]}