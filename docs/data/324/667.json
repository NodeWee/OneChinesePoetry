{"author": "張嵲", "period": "宋", "type": "诗", "title": "六月初八日過龍洞納凉樹陰下酌泉待月而行", "paragraphs": ["絕壁不带土，一目千仞青。", "何年架危閣，窱窕陵青冥。", "仰觀衆樹姿，俯聽大壑聲。", "山空響互答，隠轔心所驚。", "人生幾何時，冒此絕險行。", "雖獲須臾快，未償百年生。", "龍洞視正黑，水爲琴筑鳴。", "層巖積陰厚，六月如寒冰。", "泉甘聚壑小，洞深秘神靈。", "天設境自絕，地近人乃輕。", "獨坐蔭佳桂，峰高日西傾。", "薄暮來者少，長風始清泠。", "賞會匪初望，徘徊但含情。", "坐見山月上，衆景紛縱横。", "密林棲鳥定，始復事前征。"]}