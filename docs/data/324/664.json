{"author": "張嵲", "period": "宋", "type": "诗", "title": "送馮元通帥夔", "paragraphs": ["烈士志徇名，仁人思愛日。", "馮公杖節歸，頗全忠孝術。", "狂童昔兆亂，天常幾反易。", "大臣清國屯，公實預謀畫。", "白士爲臺郎，未省聞在昔。", "義爲軒冕重，功在鍾鼎勒。", "十載猶故官，念言爲伊鬰。", "邇來升宰士，式序期日夕。", "囊封郤復上，告去更甫力。", "官榮豈不懷，志養不遑息。", "顧我廢蓼莪，日念掃塋域。", "公方詠南陔，肯爲高官職。", "絕裾舊疑温，抗疏今師密。", "都門行餞君，視古無愧色。", "柔甘既獲奉，中外等事國。", "雖是平生言，勉哉宣澤□。"]}