{"author": "張嵲", "period": "宋", "type": "诗", "title": "去年十一月十二日致宏如秦州僕餞之餘口復到生口作别明年六月十二日僕自竹山避地泝流上餘口道由生口復經分手之地感時書事奉寄致宏時建炎四年也", "paragraphs": ["憶昔游河梁，對床三夜語。", "平生慷慨心，遠别顔亦苦。", "朔風黄葉深，尚記驅車去。", "君行已映林，我首猶屢顧。", "重經分手地，物色宛如許。", "懷人感河山，撫節驚寒暑。", "别来世事多，瑣細不足數。", "惟有綠林徒，跳梁猶若故。", "漢南十二州，一半爲盜據。", "向之西来師，猛鷙類熊虎。", "從以萬馬群，旌旃蔽村塢。", "惟知口打賊，未辨狸搏鼠。", "徵求徒浚民，萬分一無補。", "空令貧者斃，復使富室窶。", "去年粟如金，艱食古未睹。", "今春瀕漢州，秋種不入土。", "如何十萬師，不辦一朝貯。", "傳聞許汝郊，平民盡俘擄。", "秋高馬首南，跬足仰誰禦。", "棲山無定居，處邑復多懼。", "無資憂殍踣，有粟畏攘取。", "懷安昔所戒，隨衆謀遠舉。", "第恐向他州，未保終安堵。", "悠悠四海間，託身定何所。", "憂来如鼎燋，意亂若棼縷。", "君家聚族多，巢幙多風雨。", "胡爲事遠遊，遄歸莫容與。"]}