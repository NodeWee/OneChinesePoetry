{"author": "張嵲", "period": "宋", "type": "诗", "title": "喜雨行", "paragraphs": ["歲星運行至荒落，鶉尾初占建魁杓。", "大旱金石皆流爍，旱魃何知恣爲虐。", "大田多稼三百廛，盡是農夫耦十千。", "一朝焦枯如束管，赤地百里焚則烟。", "官長視民如視子，常恐歲饑爲殣死。", "並走群望嚴神祀，卻盖斥肩昭勤止。", "至誠果能格明神，明神爲公訴蒼旻。", "蒼旻油然興濃雲，濃雲鬰興雨如霖。", "農家不傘走溝遂，抖擻偃禾有生意。", "詰朝犯曉細□□，縷縷青黄交穎穗。", "農人以手加額頭，使我不死賴宋侯。", "白老垂髫聲呦呦，優游咸歌脫窮愁。", "陵山攅空插蒼玉，舒水拖絹浸寒綠。", "山高水長歲月續，德我宋侯歌不足。"]}