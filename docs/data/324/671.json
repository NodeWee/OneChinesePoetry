{"author": "張嵲", "period": "宋", "type": "诗", "title": "山中月夜草色香烈頗如昔年上庸鹿門之遊感而爲詩", "paragraphs": ["月淡雲始合，沉沉山樹清。", "露濡幽氣馥，澗草不知名。", "既念上庸隠，復懷鹿門行。", "暌離馳歲月，南北異平生。", "况抱懷昔念，存没感中情。", "緬懷故園月，亦傍山河明。", "花發因風散，溪流度石平。", "當時游矚地，何人復再經。", "客心徒搔搔，夜色自冥冥。", "蕭散詎爲適，祗今悲憤盈。"]}