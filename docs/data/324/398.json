{"author": "李處權", "period": "宋", "type": "诗", "title": "文度以大笏見遺奇偉特甚非鄙人所稱擬柏梁體廿句以謝然他日出處斷不負此笏老狂不衰聊供一笑云", "paragraphs": ["南越巨象何壯哉，齒牙脱落歳幾枚。", "削木混真易以埋，玩視常恐生怒猜。", "良工到手能剪裁，成此大笏莫與偕。", "遠隨舶賈凌濤雷，論賈奚啻百瓊瑰。", "異貺忽自王孫來，珍藏十襲敢遽開。", "瑩如截玉無纖埃，照人冰彩滿袖懷。", "惟君許我王佐才，我亦自負剛不摧。", "他年致主登中台，垂紳峩弁直斗魁。", "正色凛凛天可回，帝傍奸佞須擊排。", "恢復洪業平泰階，寫之丹青上雲臺。"]}