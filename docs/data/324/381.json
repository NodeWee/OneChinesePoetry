{"author": "李處權", "period": "宋", "type": "诗", "title": "次韵德基效歐陽體作雪詩禁體物之字兼送表臣才臣友直勉諸郎力學之樂仍率同賦  其一", "paragraphs": ["朝來凍坐如縮龜，不聞打窗那得知。", "江南地暖亦有此，驚心遠自龍沙吹。", "六一居士最能賦，東坡先生追撚髭。", "腐儒得句亦起舞，硯寒沃筆浮輕澌。", "征塵暗天鐵馬健，衣冠南奔身世危。", "兄弟相望音信絕，梳頭紛紛滿面絲。", "裋褐袖手如懷冰，車馬不來奚所爲。", "前年毗陵雪盈尺，蟹螯猶記左手持。", "歸來浩歌仰看屋，夜深凛凛粟滿肌。", "室中老婦幾興嘆，膝下奈此號寒兒。", "今年造物頗垂顧，税駕仁里懽此時。", "殺雞爲黍朝夕事，苦節諸郎方下幃。", "起看松竹有特操，坐對溪山無俗姿。", "劉子唱高和彌寡，要當獨醒歠其醨。", "已呼稚子來候門，更戒黄童無掃墀。", "十千不向樓頭貰，一蓑正憶江上披。", "五陵之客誇輕肥，呼鷹逐獸廣莫馳。", "五侯之第事豪侈，珊瑚照耀金屈巵。", "豈如高舉縱清賞，鈎簾一目萬景隨。", "亦有末至居客右，其言不讓故哂之。"]}