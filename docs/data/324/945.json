{"author": "陳棣", "period": "宋", "type": "诗", "title": "甲子歲除一夕夢與先子論詩有云未能免俗猶聽讖無計爲生只送窮此吾頃年詩也汝亦得之否某曰已在家集中既覺泣書二章  其一", "paragraphs": ["驚風急雪不勝寒，葦索桃符歲事殘。", "里巷杯盤喧半夜，兒童燈火守更闌。", "年催老色歸鬚鬢，詩引窮愁入肺肝。", "無復斑衣頌椒栢，只將淚血灑毫端。"]}