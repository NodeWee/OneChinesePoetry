{"author": "葉夢得", "period": "宋", "type": "诗", "title": "去歲以九日期賀子忱徐惇濟祝子權爲松竹臺之會作寒字韻詩唱酬數次今歲郡齋獨坐慨然有懷復用前韻寄惇濟子權時皆在湖州", "paragraphs": ["地近中原怯早寒，一杯何處復追歡。", "同尋澗壑閒誰共，强逐風塵老自難。", "歸夢孰知元有約，故情應得舊相看。", "閉關且示維摩病，圖畫他年付瓦官。"]}