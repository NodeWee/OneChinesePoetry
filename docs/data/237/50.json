{"author": "張九齡", "period": "唐", "type": "诗", "title": "始興南山下有林泉嘗卜居焉荆州臥病有懷此地", "paragraphs": ["出處各有在，何者爲陸沈。", "幸無迫賤事，聊可祛迷襟。", "世路少夷坦，孟門未嶇嶔。", "多慙入火術，常惕履冰心。", "一跌不自保，萬全焉可尋。", "行行念歸路，眇眇惜光陰。", "浮生如過隙，先達已吾箴。", "敢忘丘山施，亦云年病侵。", "力衰在所養，時謝良不任。", "但憶舊棲息，願言遂窺臨。", "雲間日孤秀，山下面清深。", "蘿蔦自爲幄，風泉何必琴。", "歸此老吾老，還當日千金。"]}