{"author": "葉夢得", "period": "宋", "type": "诗", "title": "山間每歲正月望夜梅花正開多與客飲花下今年郡廨獨坐十四夜張暘叔晁激仲相過共話宣和間事慨然歸不能寐因以寫懷", "paragraphs": ["山頭野梅白玉花，月明弄影紛横斜。", "青天無雲萬峰立，下有十畝幽人家。", "年年春歸不暇省，但掃雪徑尋寒葩。", "老夫已忘少年事，燈火豈念更繁華。", "一杯起步遍空谷，破屋歸卧暾朝霞。", "陪都復来亦何有，凛凛殺氣浮高牙。", "重關深鎻夜漏永，忽記昨夢翻長嗟。", "景龍門前一月會，金碗賜酒餘雄誇。", "神州陸沉近歸我，漢節方議通胡沙。", "天翻地覆那得料，忍復更聽漁陽撾。"]}