{"author": "張九齡", "period": "唐", "type": "诗", "title": "和吏部李侍郎見示秋夜望月憶諸侍郎之什其卒章有前後行之戲因命僕繼作", "paragraphs": ["清秋發高興，涼月復閑宵。", "光逐露華滿，情因水鏡搖。", "同時亦所見，異路無相招。", "美景向空盡，歡言隨事銷。", "忽聽金華作，誠如玉律調。", "南宮尚爲後，東觀何其遼。", "名數雖云隔，風期幸未遙。", "今來重餘論，懷此更終朝。"]}