{"author": "張擴", "period": "宋", "type": "诗", "title": "蠟梅近出或謂藥中一種不結子非梅類戲作數語爲解嘲云", "paragraphs": ["梅花孤高少輩行，蠟梅晚出輒爭長。", "素粧落額豈不好，淺黄拂殺更官樣。", "檀心半迎寒日吐，暗香坐待初月上。", "春風不是苦靳惜，未辦開花大如掌。", "君不見桃李開花到結果，削梗鑽核終奇禍。", "蠟梅沾蠟如幻成，渠要調羹身後名。"]}