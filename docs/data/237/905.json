{"author": "葉夢得", "period": "宋", "type": "诗", "title": "同惇立游蒋山謁寶公塔王荆公墓晚過草堂寺周顒故宅也", "paragraphs": ["我居在城府，再至俄二年。", "豈無山水心，可奈簿領纒。", "今晨偶乘興，適此賓從賢。", "零雨洗驕陽，谷中聽流泉。", "憑高快遠覽，正見江浮天。", "至人本無心，與我常周旋。", "誰云喚不譍，汝意自不虔。", "麥隴稍已滋，横水漲微漣。", "佳城倚華表，拱木埋貂蟬。", "暮過草堂寺，借榻聊暫眠。", "不復聞怨鶴，茅簷但連延。", "歸路踐落日，羣峰鬱相先。", "回風送遠響，墟里生晚煙。", "吾廬悵何許，東望良慨然。"]}