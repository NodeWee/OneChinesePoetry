{"author": "葉夢得", "period": "宋", "type": "诗", "title": "二月六日虜兵犯歷陽方出師客自吴江来有寄聲道湖山之適趣其歸者慨然寫懷", "paragraphs": ["松江浪静如鏡平，菰蒲長春秋水生。", "晴沙回鴈久未到，坐想白鷗增眼明。", "五年辜負釣船約，故人疑我真逃盟。", "豈知塵纓不易濯，正想滄浪之水清。", "朝来鐵馬暗江北，中流疊鼓雲濤傾。", "樓船十萬下采石，旗纛滅没天戈横。", "書生事業今乃爾，授鉞孰敢辭專征。", "豈無傳檄走飛騎，漫復長嘯登高城。", "文思天子民父母，大度未忍鏖奇兵。", "澶淵一矢安五世，明日儻或傳諸營。"]}