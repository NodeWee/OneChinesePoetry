{"author": "馮熙載", "period": "宋", "type": "诗", "title": "宣和七年十二月二十一日就睿謨殿張燈預賞元宵曲燕應制", "paragraphs": ["化工欲放陽春到，先教玄冥戮衰草。", "層冰封地萬木僵，誰向雪中探天巧。", "璿璣星回斗指寅，羣芳未知時已春。", "人心蕩漾趁佳節，燈夕獨冠年華新。", "昇平萬里同文軌，井邑相連通四裔。", "蘭膏競吐夜烘春，和叔回車避義轡。", "巍巍九禁倚天開，溫風更覺先春來。", "試燈不用雨花落，迎陽爲卻寒崔嵬。", "宣和初載元冬尾，瑞白纔消塵不起。", "穆清光賞屬欽鄰，錦繡雲龍頒宴喜。", "初聞傳詔開睿謨，步障幾里承金鋪。", "調音度曲三千女，正似廣樂陳清都。", "遏雲妙唱韓娥侶，回雪飛花稱獨步。", "千春蟠木效地英，獻壽當筵豈金母。", "上林晚色煙靄輕，景龍遊人歡笑聲。", "霞裾月佩擁仙仗，翠鳳挾輦趨平成。", "銅華金掌散晶彩，翠碧重重簇珠琲。", "先從前殿望脩廊，日出綺霞紅茜海。", "神光通透雲母屏，驪龍出舞波濤驚。", "煌煌黼座承天命，座下錯落如明星。", "榻前玉案真核旅，獸炭銀爐夜初鼓。", "憲天重屋訝雲屯，崇道簫臺疑蜃吐。", "前楹火柱回萬牛，蘭卿璧碎色光浮。", "周圍照耀眼界徹，冰壺漾月生珠流。", "點點金錢盡銜璧，豹髓騰輝粲銀礫。", "絲篁人籟有機緘，繳繹清音傳屋壁。", "須臾隨蹕登會寧，如驂鸞鶴遊紫清。", "彩蟾倒影上浮空，纖雲不點惟光明。", "四壁垂簾圍暖玉，銀釭吐艷相連屬。", "棼楣橫带碧玻璃，一朵翠雲承日轂。", "萬光閃爍爭吐吞，燭龍銜耀輝四崑。", "又如電母神鞭馳，金蛇著壁不可捫。", "端信奇工通造化，豈比優人能幻假。", "丹青漫數顧虎頭，盤礴解衣催客寫。", "此時帝御鈞天台，紫垣兩兩明三臺。", "尚方飲器萬金寶，古玉未足誇雲雷。", "帝傍侍女雲華品，玉立仙標及時韻。", "四音促柱泛笙簫，應有翔鸞落千仞。", "龍瓶瀉酒如流泉，御廚絡繹紛珍鮮。", "榻邊爭欲供天笑，快倒頗類鯨吸川。", "厭厭夜飲方歡洽，玉漏頻催鼓三疊。", "金門初下醉歸時，正見冰輪上城堞。", "微臣去歲陪清班，惡詩誤辱重瞳觀。", "小才易窮真鼠技，再賦愈覺相如慳。"]}