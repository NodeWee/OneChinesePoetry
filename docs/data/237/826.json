{"author": "葉夢得", "period": "宋", "type": "诗", "title": "雨夜與模論中原旦起模與徐惇濟游清凉觀形勢嘉其有志因以勉之", "paragraphs": ["千年石頭城，突兀真虎踞。", "蒼茫劫火餘，尚復留故處。", "大江轉洪濤，騰踏不可御。", "空城寂寞潮，日暮獨東去。", "登臨欲弔古，俯視極千慮。", "吾兒勇過我，蓐食穿沮洳。", "謂言撫中原，未暇論割據。", "功名亦何人，我老聊自恕。", "他年報國心，或可借前箸。", "無爲笑頹然，已飽安用飫。"]}