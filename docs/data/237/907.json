{"author": "葉夢得", "period": "宋", "type": "诗", "title": "又明日復同惇立總領吴德素運使章思台過天禧寺登雨花臺再用前韻", "paragraphs": ["言經朱雀桁，復度白雞年。", "謝公不可見，廢壘蔓草纒。", "三日瞰坰牧，所懷多昔賢。", "陂陀北城墩，誰可作九泉。", "石頭控峥嶸，目盡西南天。", "定都記孔明，赤壁方凱旋。", "惟初鼎足計，用意良已虔。", "更作長干行，秦淮亂清漣。", "殘春掃餘花，密葉未有蟬。", "高臺略四遠，綠野浮芊眠。", "午陰久未移，幽景爲我延。", "使君固不凡，况有嘉客先。", "老大百念息，爨餘豈遺烟。", "了知塵外心，本自無間然。"]}