{"author": "呂本中", "period": "宋", "type": "诗", "title": "別才仲", "paragraphs": ["憶子丱角時，單衣小襦褂。", "見我不能拜，笑語多自誤。", "初看讀孝經，旋即絕文字。", "先姑謂我言，爾曹頗相似。", "悠悠二十年，歷歷眼中事。", "江河坐乖隔，清□謾佳句。", "堂堂曾定州，許爾天下士。", "自爾憂患多，頗復慰漂寓。", "故人薄□腸，子猶披情素。", "胸次磈礧盡，皆是濟世具。", "從來人中英，俗子眼中刺。", "子行多邅迴，無與此曹遇。"]}