{"author": "呂本中", "period": "宋", "type": "诗", "title": "次韻景實椰子詩", "paragraphs": ["舊傳椰實來瓊州，珍如楚萍出中流。", "雙帆入槳嚴護送，海若亦恐貽神羞。", "當時荔子寵妃子，一日紅塵歸帝里。", "棄捐碩果□不食，正音鏗鏘不入耳。", "勿嗤磈礧老瓠壺，中含瓊漿碧琳腴。", "聖門貌取失子羽，底事端可銘璠璵。", "新詩應欲泄感意，更復誇談作真賜。", "閲人如此慎勿欺，我□與君諳世事。"]}