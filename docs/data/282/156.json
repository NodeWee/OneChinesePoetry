{"author": "呂本中", "period": "宋", "type": "诗", "title": "喜宗師諸公數見過分韻得席字", "paragraphs": ["野水春未生，積雪晴已滴。", "翛然六尺床，正可容一席。", "諸公數往還，未厭詩酒溺。", "短檠有新功，妙語乃破的。", "鱠槃約纖紅，茗碗亂晴碧。", "雖無費百金，亦有飲一石。", "尚念山堂老，病鳥藏羽翼。", "生平餘習在，種種見排斥。", "荒城滿泥潦，亦可試幽屐。", "明當袖詩往，先盡一醉力。"]}