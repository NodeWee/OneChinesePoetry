{"author": "陳淵", "period": "宋", "type": "诗", "title": "三月十一日欲往荆南景德寺睡起呈曹令德", "paragraphs": ["風門自開闔，門外黄塵暮。", "午衾温留人，春夢如飛絮。", "我行指洞庭，千里始頓屨。", "僕夫呼起起，寸心撮百慮。", "此生睡不足，正坐奔馳故。", "四年四往來，日月途中度。", "美人亦念我，贈以别知賦。", "英辭粲星斗，深語發妙悟。", "坐起再三讀，一一明月句。", "何似謝所投，靜黙有佳趣。"]}