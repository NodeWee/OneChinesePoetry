{"author": "呂本中", "period": "宋", "type": "诗", "title": "陽山大雹", "paragraphs": ["建炎庚戌正月尾，陽山雨雹大如李。", "疾雷先驅風御隨，頃刻雲屯遍千里。", "初疑地軸開九淵，固陰驚蟄神龍起。", "又恐帝出發震怒，下掃炎荒除癘鬼。", "破窗穿牖□□橫，觸石摧林勢難比。", "疑是曉色方窺簷，慘澹復黑迷巾履。", "披衣欲興還就枕，渹磕崩騰喧兩耳。", "吾君聖德過成康，胡虜憑陵殊未已。", "中原郡邑半丘墟，鐵騎猶思犯南鄙。", "安得天威假廟謨，恢復兩河端可竢。"]}