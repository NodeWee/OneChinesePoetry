{"author": "陳淵", "period": "宋", "type": "诗", "title": "自入襄城即有山水之興路中稍有賡唱因呈遵道", "paragraphs": ["風沙久迷神，山水忽照眼。", "粼粼碧玉甃，叠叠青螺綰。", "人煙盛樂土，草樹亦精産。", "雲霞入杳冥，禽鳥度盃醆。", "放情千里迥，悟意一笑莞。", "胸襟得奇趣，酬唱出新撰。", "蟲魚怯嘲誚，文史困鳩僝。", "我詩實易成，淡薄非佳饌。", "君詞頗簡出，嚴絕類燒棧。", "自應即退縮，强爾取驚赧。", "微言固可錄，狂論猶未剗。", "勿使俗人知，歸途畏書簡。"]}