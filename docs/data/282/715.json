{"author": "陳淵", "period": "宋", "type": "诗", "title": "至荆州寄用中", "paragraphs": ["前年攜手東水門，秋月夜看黄流奔。", "匆匆别話苦不盡，鳴鷄吠犬催朝暾。", "放船鎖外望回騎，清淚滴滴如泉源。", "飄零可念浪萍散，得喪未把秋毫論。", "閩山萬疊阻歸計，越國半年空斷魂。", "朅來璧水就朋友，聞子荆渚將魚軒。", "尺書迢遞忽寄我，消息久絕知生存。", "妻孥同活似慰意，伏臘不給誰可言。", "但期君馬當北首，豈謂我轡今南轅。", "客鄉邂逅不易得，想見妙語如春温。", "况聞邇來治經術，蟲魚瑣細窮朝昏。", "傾嚢倒廪幸見□，不須羞澀時所尊。"]}