{"author": "陳淵", "period": "宋", "type": "诗", "title": "十五日過許夜雨暴作明日行四十里宿於穎橋又明日晴書時", "paragraphs": ["狂風撼平野，沙礫眯兩目。", "筍輿我與君，道遠疲徵逐。", "驚雷一夜發，暴雨溢川谷。", "平明泥没趾，寸步不容續。", "我生賦窮蹇，觸處背天福。", "風雨豈不好，行路非所欲。", "中途聊息肩，村驛便可宿。", "我勞固其分，端恐僵僮僕。", "燎爐燃濕薪，傍舍酒初熟。", "安能浣愁腸，但取充饑腹。", "中宵耿不眠，明月忽挂屋。", "攬衣起視夜，秣馬亦膏轂。", "人情易喜愠，天道有飜覆。", "陰霽那可知，去去無欲速。"]}