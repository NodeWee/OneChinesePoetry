{"author": "呂本中", "period": "宋", "type": "诗", "title": "近體詩二十韻寄秉之", "paragraphs": ["憶昔春將暮，分攜桂嶺邊。", "落花依斷隴，飛絮滿長川。", "風急吹殘雨，雲開放曉天。", "山光如欲動，草木不勝妍。", "沽酒□村市，停驂近郭田。", "臨行思款曲，已别更流連。", "治邑煩游刃，編氓荷息肩。", "高牙久藏巧，篤行衆推賢。", "屢辱銀鈎貺，頻更玉律遷。", "故鄉迷藪澤，回夢渺雲烟。", "漂泊遥相望，窮愁秪自憐。", "愛閑身益嬾，多病氣仍孱。", "故國因人問，新年底事傳。", "政應升斗戀，聊結簿書緣。", "諸老方推轂，乘時好著鞭。", "提撕起憔悴，騰踏動蜿蜒。", "袖有平戎策，囊無封禪篇。", "功名期萬里，富貴屬丁年。", "范蠡中興越，田單卒破燕。", "異時歸捆載，乞我買隣錢。"]}