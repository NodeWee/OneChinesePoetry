{"author": "陳淵", "period": "宋", "type": "诗", "title": "馮元用九日約白雲寺登高以追昔年都城望津之會偶以事不往蒙示長篇次韻", "paragraphs": ["與君都城别，星霜屢變易。", "每懷望津游，悵然如有失。", "此生覊旅中，歲序驚心魄。", "還家幾何時，自愧不煖席。", "建溪古渡頭，短棹凌虚碧。", "掀篷忽見君，恍若夢中得。", "相攜定舍館，石徑走迂直。", "危亭至如歸，坐午及昏黒。", "黄花笑東籬，未許蓬蒿没。", "咫尺白雲樓，坐阻造毫逸。", "人生正似茲，有志誰能必。", "當時連鼇手，至今猶挾策。", "高才真楚璞，末技同齊瑟。", "無心效騫騰，自分投閑僻。", "望津儻同登，意氣那復昔。"]}