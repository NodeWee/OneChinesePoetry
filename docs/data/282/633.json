{"author": "陳淵", "period": "宋", "type": "诗", "title": "鄰有張生者病革勢不可救忽夢醫人鄧舜臣言萬病圓如說服之遂安感而作詩", "paragraphs": ["醫王脱超如蜕蟬，幻身變滅成飛煙。", "百年薪盡火猶傳，直驅神馬窮青天。", "自從和扁不少延，冀北萬疋今蕭然。", "挾方儲藥人摩肩，閑花野卉紛爭妍。", "昨夢宵蝶正蹁蹮，忽忽神遇高人前。", "舊交量見意終圓，相顧眼笑如忘年。", "因言癘疫興哀憐，語我妙藥醒沉緜。", "唯有岐婆世所賢，此物病極猶能痊。", "覺來攬衣視星躔，明月墮落遥山巔。", "挑燈草簡便求旃，十粒入手收淮蠙。", "平明攻疾才下咽，頓活始信真天全。", "先生愛習不忍捐，尚念故國多凡緣。", "祇應造物相留連，閔此衆萬刼火煎。", "故令丹成猶未仙，妙畀神力司陰權。", "世間愚術謀相先，不計性命徒論錢。", "誰能如公心不偏，此詩義直何當宣。", "付與末俗懲輕悁。"]}