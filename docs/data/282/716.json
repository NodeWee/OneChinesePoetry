{"author": "陳淵", "period": "宋", "type": "诗", "title": "用中既和成以示山口唐藴明藴明亦和再用前韻呈二公", "paragraphs": ["高城繚繞環居門，草樹蔽日鼪鼯奔。", "疏篁轉影涼午枕，卧看鳥雀嬉晴暾。", "清香一縷爇沉水，濃茗十分烹壑源。", "乘風欲效玉川子，蓬莱無路心難論。", "虚堂愁坐漠無語，頃刻百慮空勞魂。", "緬懷皇祐賢御史，當日直氣何軒軒。", "臧孫强諫宜有後，奇士果見諸孫存。", "流傳佳語忽到我，展卷疾讀皆微言。", "平生廖子口如鐵，肯爲此友西其轅。", "故應目擊得深省，千載無愧孔與温。", "更將餘力事酬唱，巧注未以黄金昏。", "古來求友貴勝己，二子年德皆吾尊。"]}