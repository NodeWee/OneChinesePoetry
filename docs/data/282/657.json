{"author": "陳淵", "period": "宋", "type": "诗", "title": "季脩有詩求公晦顔公書元次山碑銘既而公晦和成使病者亦賦之", "paragraphs": ["英雄仙去形骸薧，空有遺銘卧荒草。", "誰將後事付平原，石刻長隨天不老。", "古來筆法多神逸，斷碣塵埃誰復掃。", "顧無清議藹人間，末技縱工何足道。", "往年好古搜奇蹟，百過曾看爭坐稾。", "直詞無復假軍容，僣逆知公能辯早。", "教兒祇欲傳家法，揮金可笑歐陽媪。", "豈知名義重丘山，遺屨終令魯人寶。", "此碑文墨兩奇偉，千載漫郎猶有考。", "當時談笑傲豺狼，首領不求明哲保。", "至今心畫落銀鈎，逸若驊騮初脱皁。", "先生年來好收書，兼愛此翁忠有餘。", "豈惟筆力求深造，定要聲名不減渠。"]}