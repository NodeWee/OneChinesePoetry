{"author": "朱弁", "period": "宋", "type": "诗", "title": "初春以蔓菁作虀因憶往年避難大隗山采蘋澗中爲虀虀成汁爲粉紅色而香美特異乃信鄭人所言爲不誣矣今食新虀因成長韻", "paragraphs": ["藏蔬飽三冬，媚盤無靃靡。", "陳虀解束縛，冰雹散刀几。", "春畦蕪菁苗，入眼漸可喜。", "青黄含風露，採摘從此始。", "持歸作新虀，一飽競鮮美。", "芬香溢肺肝，甘脆響牙齒。", "捫腹幽窻下，芻豢詎能比。", "憶昔避難初，竄身重嵓裏。", "雲煙昬具茨，老稚且棲止。", "燕兵大捜索，焚蕩石牛底。", "脫命擉虎山，野哭紛四起。", "暮投山前店，茅棟例燒毀。", "潜伏窟室中，衣敝不蓋體。", "妻孥坐相對，生意薄於紙。", "晨朝行澗中，采芹澗邊洗。", "鄭人誇此虀，他菜非所擬。", "氤氲投瓦盎，觸鼻似蘭芷。", "一杯紅粉羮，析酲勝仙醴。", "乃知野人獻，涼薄未宜鄙。", "今來滯殊郷，白首家萬里。", "猶能對葷羶，咀嚼出宫徴。", "回思十年夢，爭奪殊未巳。", "飽食但謀身，吾顙良有泚。"]}