{"author": "呂本中", "period": "宋", "type": "诗", "title": "晉大寧四年王敦自武昌下屯于湖明年六月敦將舉兵內向明帝微行至于湖陰察其營壘而去唐溫庭筠作湖陰曲蓋爲此也後漢王霸之孫改封蕪湖吳時此地稱于湖或稱蕪湖察其營壘則姑熟之西初無湖陰又且于湖乃蕪湖也張文潛有于湖曲廣其意追和焉", "paragraphs": ["瑯琊初渡秦淮水，外旋轉姦雄抗胡壘。", "白頭欻發問鼎新，十萬銳師同日起。", "旌旗蔽江銜舳艫，缷帆鈎壍屯于湖。", "雲昏霧慘恣誅殺，電激風奔傳指呼。", "謀狂慮逆天奪魄，晝夢環營日五色。", "巴滇駿馬去如飛，始遣輕兵索行客。", "黄須英特神所憐，舍旁老嫗留寶鞭。", "寶鞭玩賊佇俄頃，野陌塵斷生青煙。", "石城戰士爭憤泣，君王試敵曾深入。", "纍纍金印取封侯，忍瞰上流借餘力。", "際山暴骨真可哀，向來勝負安在哉。", "至今秋晚漁樵地，雨洗漬血空蒼苔。"]}