{"author": "呂本中", "period": "宋", "type": "诗", "title": "郴州牛脾山謁景星觀下有白鹿洞乃蘇耽飛昇之地", "paragraphs": ["清霜散曉陰，輕風吹宿霧。", "橋傾絕人行，漁間借舟渡。", "初驚烏背轉，漸入牛脾路。", "長林連雲壑，細草縈石戶。", "洞深鎖靈蹤，鹿去驂仙馭。", "殿高鄰天冠，廊回寬地屨。", "驟響水湍流，飄香花似雨。", "崎嶇到山椒，靜曠奪塵慮。", "四顧但蒼莽，俯窺若軒翥。", "竚立鶴不歸，寒生日云莫。"]}