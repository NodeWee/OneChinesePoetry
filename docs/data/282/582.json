{"author": "朱弁", "period": "宋", "type": "诗", "title": "北人以松皮爲菜予初不知味虞侍郎分餉一小把因飯素授厨人與薗蔬雜進珎美可喜因作一詩", "paragraphs": ["吾老似出家，晚悟愧根鈍。", "滋旨却羶葷，禅蛻要親近。", "偉哉十八公，兹道亦精進。", "舎身奉刀几，割體絕嗔恨。", "鱗皴老龍皮，鳴齒溢芳潤。", "流膏爲伏龜，千歲未須問。", "便堪奴笋蕨，詎肯友芝菌。", "跏趺得一飽，萬事皆可擯。", "侍郎文懿後，落落衆推俊。", "澹然丗味薄，內典得所信。", "香厨留淨供，頻食不言頓。", "晏然黙不語，草木雷音震。", "得法於此公，骨髓傳心印。", "應怜持節人，餉此爲問訊。", "欲將無上味，爲我洗塵坌。", "食之不敢餘，感激在方寸。"]}