{"author": "樓鑰", "period": "宋", "type": "诗", "title": "次韻雷知院觀音詩因敘家中銅像之詳", "paragraphs": ["鼻祖家住江東邊，推擇爲吏心靜淵。", "朝朝趨邑過圮上，時見暗磧光煜然。", "平時奉佛心至謹，建立塔廟崇諸天。", "試令便介識所在，退公始得來其前。", "揮鉏去沙若有物，微見銅像傷其顛。", "須臾衆覩全體見，端嚴相好巧且堅。", "迎歸供養備精潔，我家舊物猶青氈。", "銖衣飄摇俱梵相，珠纓垂裊穿淮蠙。", "雖非丈六黄金身，他處像設無能先。", "不知何人妙陶冶，底用五色增華妍。", "自茲累葉永爲寶，如以衣鉢更相傳。", "是時承平最盛際，正在景德咸平間。", "畫工難貌天人妙，劫風不動神光圓。", "益知佛教來已遠，徧滿震旦尊金僊。", "慈悲無量應成禱，影響若與人周旋。", "耳則聞音目可觀，此有妙理誰能詮。", "寶光燄燄擁身後，貝花葉葉俱成全。", "頂戴天冠工莫及，中有一佛立不偏。", "有孫是爲鄉先生，決科衣冠遂蟬聯。", "大父持喪久廬墓，曾以此事形碑鎸。", "起身月卿出爲郡，殿上寤主以一言。", "易守鄉邦凡五年，寵光赫奕當政宣。", "移至湖心值兵燬，精廬灰滅因亡焉。", "初聞諸父話遺跡，興歎欲見無因緣。", "揚州伯父初賦歸，慨念孝感如參騫。", "零丁募以十萬錢，里巷響應慶愈綿。", "木工先爲小臺殿，居以古像□□旃。", "後人事之加篤敬，日裊香篆長蜿蜒。", "衰宗幸有此奇特，信知福利非唐捐。", "安得東歸奉香火，晏坐終老甘三椽。"]}