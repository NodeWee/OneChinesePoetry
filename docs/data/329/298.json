{"author": "樓鑰", "period": "宋", "type": "诗", "title": "江西李君千能能和墨及畫梅艮齋許以三奇而詩非所長也", "paragraphs": ["游藝無小大，要皆知本原。", "後人率意作，終當媿前賢。", "老潘妙對膠，法從玉局傳。", "或假季心名，空掃千鐙煙。", "補之貌梅花，疎瘦仍清妍。", "折枝映月影，真態得之天。", "李君信雅尚，二者將求全。", "諸公競稱許，試之乃誠然。", "江西有詩派，皎皎俱成編。", "茲事未易窺，屬君尚加鞭。"]}