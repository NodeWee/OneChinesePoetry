{"author": "樓鑰", "period": "宋", "type": "诗", "title": "秋雨兀坐王原慶携孫吉父菊花倡和見過有分遺之意次韻", "paragraphs": ["五載杜門居海角，無復翻階賦紅藥。", "自憐荒徑菊猶存，夕餐空待秋英落。", "眼明喜見綠叢叢，始也抽苗今滿握。", "扶筇著意養孤芳，荆棘旁連細開斫。", "天香入骨徐吐芬，中有秋風非外鑠。", "傳聞南堂有佳種，願過屠門思大嚼。", "頗亦有意欲見之，此意未容兒輩覺。", "乃知便許移芳根，不止園官供小摘。", "要令壽客來駢肩，何用潭水求延年。", "有時採之東籬邊，不覺南山在眼前。", "淵明千載幸同調，老我此際方悠然。", "西風吹花日夜急，散金坐看開田田。", "兩詩先到衡門下，思向平臺尋戲馬。", "從君九日去行樂，莫爲登高淚盈把。"]}