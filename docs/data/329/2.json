{"author": "陳傅良", "period": "宋", "type": "诗", "title": "臘月望泊舟釣臺灘下賦詩既而登婺女明遠樓誦之鄉丈陳德承同集黄奇卿張伯廣因書以遺德承之子性甫直甫後春六日奉和德承韵兼簡奇卿伯廣爲別", "paragraphs": ["行藏獨倚少陵樓，怨鶴愁猿孰與儔。", "嘗與萬人爭魏闕，何如一壑老菟裘。", "追隨士友從吾好，領略江山自此遊。", "急趁梅花理歸棹，雙溪爲我亦西流。"]}