{"author": "呂祖儉", "period": "宋", "type": "诗", "title": "晁景迂大觀庚寅冬爲四明船場後七十有餘年某適以倉氏之職至此閒而王兄季和亦來作景迂官相與訪問舊迹故傳尚有可考偶成數語簡季和因呈叔晦", "paragraphs": ["鄞川舊有船司空，小亭晚望江之東。", "父老猶能理前話，無錢無木人無功。", "風流已往四十載，水仙木犀徒自紅。", "吾嘗夜看司空集，元符上書入邪中。", "歲月蹉跎今幾許，俯仰一身隨轉蓬。", "自爾怕道四明守，詎有律呂爲始終。", "易系後譜此時有，又得剛說來發蒙。", "魯人獵較亦獵較，復使妙句追飛鴻。", "朅來海頭四閲月，塵埃滿袖生𣰥氃。", "平生執鞭所欣慕，追尋故蹟得數弓。", "超然之名猶可想，海氣微茫日未曨。", "越中豈是不好事，別乘皆賢心已㤝。", "場官繾綣真我友，欲來卜築祠此翁。", "大書特書景迂號，庶幾遺躅常清通。", "簿書期會目前耳，此意當令齊洛嵩。", "豐公室外草芃芃，了齋却埽耳若聾。", "當時二士相游從，夜闌太息非爲躬。", "年運而往將溟濛，後輩風□□□□。", "薄材微宦猶未工，尸祝越俎自忡忡。", "誰圖遺像寘學宮，時與先儒相磨礲。", "却歸金華守吾宗，端坐不出固其窮。"]}