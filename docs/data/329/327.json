{"author": "樓鑰", "period": "宋", "type": "诗", "title": "史清翁次前韻覓酒以金川玉友一枕瓶西安酒一斗送之次韻", "paragraphs": ["社中日相從，此意豈不真。", "其初定要約，深期往來頻。", "今年苦多故，孤負四郊春。", "清和到新秋，其間足良辰。", "而我獨抱痾，未能會嘉賓。", "近又得玉友，風味尤可人。", "思與君痛飲，欲招復逡巡。", "忽焉得新酒，亟遣徑入脣。", "別有酒一斗，併使君意伸。", "我雖不敢嘗，爲洗胸中塵。"]}