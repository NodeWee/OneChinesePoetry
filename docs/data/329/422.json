{"author": "樓鑰", "period": "宋", "type": "诗", "title": "林德久祕書寄楚辭故訓傳及叶音草木疏求序于余病中未暇因以詩寄謝", "paragraphs": ["平時感歎屈靈均，離騷三誦涕欲零。", "向來傳注頼王逸，尚以舛陋遭譏評。", "河東天對最傑作，釋問多本山海經。", "練塘後出號詳備，晦翁集註尤精明。", "比逢善本窮日誦，章分句析無遁情。", "林侯忽又示此帙，正欲參考搴華英。", "屬余近歲方苦疾，筆硯廢墮幾塵生。", "嘗鼎一臠已知味，始知用工久已成。", "況復身到荆楚地，詳究蘭芷聞芳馨。", "前此同朝幸相與，錦囊詩文爲我傾。", "惜哉不早見此書，病中欲續神不寧。", "年老耄及屢求去，倘得掛冠早歸耕。", "尚當一一爲尋繹，期以爝火裨明星。", "謾揮斐語塞厚意，深媿所報非瓊瑩。"]}