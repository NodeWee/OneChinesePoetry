{"author": "樓鑰", "period": "宋", "type": "诗", "title": "旱久無水王伯容分惠桃源大谿泉將以長篇水至已雨走筆次韻", "paragraphs": ["七十老翁門晝閉，終日蕭然無一事。", "却因不雨動衰懷，擁笏黄堂與祠祀。", "兼旬旱涸舟不通，井泉欲竭知無計。", "僮奴抱甕扣比鄰，水不得清僅無滓。", "舊時見說橫谿源，有水側出萬竹前。", "考之爾雅名汍泉，頗思走介分微涓。", "去之一驛不易到，午暑坐想空垂涎。", "不知何人剝啄扣我門，惠以小罌童稚驚相傳。", "啟封一勺挹清泚，烹試茗碗真增妍。", "况當精禱已孚應，三日簷溜傾潺湲。", "病中一笑成莞爾，城闉安有泉如此。", "吳松四橋思陸羽，白帝城西歌子美。", "何用中泠取揚子，已覺清甘冰人齒。", "前人所品殊不定，一下一高隨所喜。", "老我住世能幾年，引飲一瓢幾子淵。", "行見甫田取十千，坐使遠近俱安然。", "欲和大篇不覺沉吟久，擊鉢成章慙敏手。"]}