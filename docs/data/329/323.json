{"author": "樓鑰", "period": "宋", "type": "诗", "title": "王原慶新遷居南堂以古風求寫恕齋二大字并石刻次韻", "paragraphs": ["三槐諸孫有奇士，才高特未遇時爾。", "作詩尤能備衆體，短章大篇仍雜擬。", "解紛使掉三寸舌，隨陸蘇張何足比。", "鵰鶚猶未離風塵，蛟螭尚爾蟠泥滓。", "平生曳裾向侯門，豪傑聞風競瞻企。", "只今交游亦凋落，凜凜一身嗟獨峙。", "槐陰滿庭渺何在，久寓瀛壖成故里。", "瀕湖小樓太孤露，何殊玉川洛城裏。", "邇來深入作郊居，高屋好山成二美。", "未能拔劔斬樓蘭，幾欲袖椎摧晉鄙。", "便將拂袖武陵溪，誰能著脚長安市。", "西門性急佩柔韋，柳子氣高戕曲几。", "衡宇全似歸柴桑，茅茨大勝居儋耳。", "我詩非工字尤拙，荷子愛忘剛見喜。", "夜來縱筆寫恕齋，自笑黔馿技止此。", "更求古刻訪少作，頗記醉中曾諾唯。", "舊書紛沓費搜尋，魚鑰未開塵事起。", "呼童卷送三數軸，僅可障風同故紙。", "新詩鼎來亟予和，顛字敢追張長史。", "不須更投苦海中，一笑以還隨棄毀。", "徑須携酒登南堂，朗詠白駒三四章。"]}