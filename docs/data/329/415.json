{"author": "樓鑰", "period": "宋", "type": "诗", "title": "錢文季少卿以蜀中織成山谷書廬山高爲壽次韵", "paragraphs": ["七十衰翁年愈高，意氣銷盡湖海豪。", "平生萬事不翅足，但欲乞身歸故巢。", "幾番掛冠不容去，歸夢屢涉滄浪濤。", "縱使不去豈能久，命如槁葉風將飄。", "一陽來復值初度，方念吹棘心夭夭。", "何期老友加記錄，乃爲衰朽親揮毫。", "廬山高哉山谷字，蜀女織就新冰綃。", "安得東歸抱四絕，雙鳬飛舄追王喬。", "張圖痛飲信一快，更須傳寶留兒曹。", "慶朝非遠却圖報，別當作頌齊崧高。"]}