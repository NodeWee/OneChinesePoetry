{"author": "劉子翬", "period": "宋", "type": "诗", "title": "雲巖竹源二禪俱與招客三月二十一日遂飯于竹源庵謀諸野則獲也劉奇仲有約不至吳周寶游德華劉致中暨公望劉才仲陳聖叔某會焉從容辯論懷抱甚適因賦詩以紀之", "paragraphs": ["雲巖市聲中，竹源山色處。", "平生幾兩屐，惟樂取意去。", "晨光霽老春，飛蓋雙溪路。", "沙平水漫流，雲散天全露。", "逶迤經淺坂，窈窕穿崇樹。", "綠登方怒舒，紅竟忽繁雨。", "斯焉得小休，境熟來已屢。", "徵君常主盟，呼吸名勝聚。", "子休心鐵石，太叔語韶頀。", "鼎鼎吳劉陳，俱有不凡度。", "余衰氣不華，清遨慚輒與。", "未渠推遠之，政以枵然故。", "九賓既雲集，一士乃鴻翥。", "毋多溷幽人，蔬茗煩草具。", "叢談雜莊謔，泛閲披黄素。", "豐鎸辨活筆，始畫窮真數。", "解衣半日許，萬古回胸膆。", "西窗引虛明，汛灑延晚步。", "懶身厭依隨，靜若超羈馭。", "博山真起予，浮烟一枝騖。"]}