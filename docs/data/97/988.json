{"author": "范浚", "period": "宋", "type": "诗", "title": "己巳十二月廿九日同姪端臣端杲觀王右軍帖并晉書以白藕薦酒成詩", "paragraphs": ["星回景急歲聿除，更長燭明坐蓬廬。", "東風夜半欲入律，萬木先已爭號呼。", "小阮過予足風味，共觀古帖披前志。", "秋蛇綰字右軍書，朔馬騰風東晉記。", "紛紜萬古浩無涯，且啖白藕傾流霞。", "分甘恨不如船大，空想峰頭十丈花。"]}