{"author": "劉子翬", "period": "宋", "type": "诗", "title": "居仁與季言論養生方往叩之而原仲詩有金花充膆之語乃知致中妙用如此近捨皇甫遠取居易豈不迂耶以詩請事", "paragraphs": ["紫微談道渺無津，逸步飄然歎絕塵。", "但向函關迎老子，不知鄭圃有真人。", "數絲雪髮神彌瑩，一點金花意自春。", "莫謂余衰難語此，胸中勇氣尚輪囷。"]}