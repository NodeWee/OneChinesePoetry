{"author": "劉子翬", "period": "宋", "type": "诗", "title": "兼道携古墨來墨面龍紋墨背識云保大九年奉敕造長春殿供御龍印香煤旁又識云墨務官臣庭邽監官臣夷中臣子和臣卞等進蓋江南李氏物也感之爲作此詩", "paragraphs": ["長春殿古生荆薈，猶有前朝遺物在。", "錦囊珍重出玄圭，雙虬刻作蜿蜒態。", "枯皮剝製弄幾刓，斷玦精堅磨不殺。", "吾聞李氏據江左，文采風流高一代。", "當時好玩不獨此，器用往往窮奢汰。", "徵工選技填御府，不惜千金爲賞賚。", "治兵唐推英衛精，治民漢許龔黄最。", "惜哉取士不知術，妙手獨得庭邽輩。", "真主驅馳八極中，荒王逸樂孤城內。", "汗青得失更誰論，尤物競爲人寶愛。", "嗟余視此真糞土，事有至微猶足戒。", "投文欲往弔江流，幽魂未泯應慚悔。"]}