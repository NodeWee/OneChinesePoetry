{"author": "范浚", "period": "宋", "type": "诗", "title": "浦江華藏寺如勝上人欲募施者開田佐僧供以長老皎公書來求予詩作二十韵奉勉", "paragraphs": ["浮圖謝朋親，屏跡藏巖幽。", "多規脫徭賦，豈必皆禪流。", "自言佛遺經，墾土爲愆尤。", "不耕徒穀腹，何異鼠雀偷。", "告之勿浮食，當須力鋤耰。", "前修舉鍬事，千載垂風猷。", "奈何啞羊僧，百語不頷頭。", "皎公老禪伯，雅慕吾孔周。", "其徒有如勝，用意非常儔。", "欲開千畦田，更辦兩具牛。", "率彼枯木衆，躬耕食其秋。", "釋門有添丁，乃翁坐無憂。", "與國助耘耔，疲甿庶其瘳。", "此志良足嘉，感之歎綢繆。", "昔聞白黑衆，十萬俱清修。", "鳩金置千畝，給供無時休。", "於今豈無人，勝也當尋求。", "長途觸隆冬，一衲寒颼飀。", "朱門立雪久，歡喜無生愁。", "作詩勸勇往，以俟歲晚收。"]}