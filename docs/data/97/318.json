{"author": "劉子翬", "period": "宋", "type": "诗", "title": "曉起聞明仲謁家叔嘗過門追已無及繼讀觀霧長句因次原韵", "paragraphs": ["公才凜若干將鑄，膽落詩流失輕倨。", "弄毫邂逅即揮奇，造化玄機悉披露。", "凌晨訪客忽飛筇，雙澗徐穿碧交互。", "笑聲只在竹林東，夢破急追無復處。", "是時秋霧正涵空，潤氣一解驕陽怒。", "霏霏半掩景賢峰，翳翳全沒屯中樹。", "初疑爭先摩玉壘，驚塵漠漠桑乾渡。", "又如懷渴望梅林，細雨濛濛江左路。", "煩公一吐胸中豪，與此氤氳角馳騖。", "可憐南山玄豹姿，終以班班作身誤。", "何如霧隠長暗然，豈用毛采誇夭嫮。", "霑濡稻壟更潸珠，聯絡松崗尚橫素。", "南箕忽哆遂雄吞，顧視怳若南柯寤。", "向來昧昧六合間，日月山河但如故。", "世緣所遇孰非虛，不具真眼那能覷。", "醯雞甕裏有全癡，陷虎機中惟一悟。", "我雖不獲從斯遊，兀坐深觀亦同趣。", "况知陶令有名酒，未覺許詢無勝具。", "便思追逐胡公墩，恐激長言又生怖。", "願低筆力許我陪，韓孟才懸亦聯句。"]}