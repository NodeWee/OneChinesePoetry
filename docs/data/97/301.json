{"author": "劉子翬", "period": "宋", "type": "诗", "title": "劉道祖江程萬丘順甫講易孟子拾其意爲二十韵", "paragraphs": ["吾初讀七篇，未領躍如義。", "晚而窺大易，稍解寂然意。", "乃知平放著，的的目前事。", "盡心則無餘，窮神忽超詣。", "以斯印羣書，拈出句句是。", "君臣父子間，運量周旋際。", "體之則光明，雜物了無累。", "偉哉此陳編，孔孟心所寄。", "有如撞洪鍾，合響入迢遞。", "言高聽者聵，不絕僅如綴。", "幸茲良友集，一發萬古祕。", "真長富辭原，百折無留勢。", "文通秉文均，裁度取中制。", "宛丘坐忘言，袖手豈深閉。", "鄙懷頓爲空，快若掃長篲。", "旁觀二三子，耳剽咸愕眙。", "誘之循循然，活處鱍鱍地。", "氣質雖有拘，學問欲如蛻。", "時乎不再來，過此恐少味。", "大書鑱坐隅，以起衰惰氣。"]}