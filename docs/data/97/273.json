{"author": "劉子翬", "period": "宋", "type": "诗", "title": "必源以古風見投詞意甚遠因爲賦風吹原上苗勉其殖學待時也", "paragraphs": ["風吹原上苗，青青入無邊。", "發生頼陽和，秀潤滋澄漣。", "遊車走道旁，忽之如浮烟。", "那知丁黄愁，枵腹望果然。", "農功日夜急，地産東南偏。", "飛霜皓盈疇，豐穗垂連顛。", "盤盂薦新嘗，瓊糜失輝鮮。", "物生爲世用，豈較成後先。", "羣芳紅打圍，從渠爭春妍。"]}