{"author": "楊萬里", "period": "宋", "type": "诗", "title": "過湖口縣上下石鐘山即東坡所記者是夕宿其下", "paragraphs": ["上鐘山，下鐘山，兩鐘爾大何處懸。", "滄波作杵天作簴，懸在江湖都會間。", "蜀江西來一萬里，章江南來會於此。", "更著鄱陽與彭蠡，混同四水作一水。", "萬歲千秋撞不止，兩鐘可是難當抵。", "上鐘打得到骨髓，下鐘打穿胸腹底。", "世無坡老辨古器，誰知出自周與魏。", "老夫不能認款識，願聞大聲開病耳，今夜月明正無滓。"]}