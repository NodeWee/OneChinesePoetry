{"author": "楊萬里", "period": "宋", "type": "诗", "title": "明發康郎山下亭午過湖入港小泊棠陰砦回望豫章西山慨然感興", "paragraphs": ["大江日東流，我坐自向西。", "亦復拜新月，不爲學蛾眉。", "恭惟月生處，下臨故園池。", "青松一萬株，牡丹三千枝。", "床下枕北山，簷前漱南溪。", "歲歲身不到，夜夜魂必歸。", "魂歸諒何益，夢覺心自怡。", "魂夢尚如許，而況真歸兮。", "前日至鄔子，西山出湖湄。", "如見鄉人面，一笑相娛嬉。", "旅情得暫欣，鄉愁動長思。", "今朝發康郎，一路能相隨。", "我船趨都昌，回首尚見之。", "偶爾轉港汊，極目煙水迷。", "不得一揖別，悔懊庸可追。"]}