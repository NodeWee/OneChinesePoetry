{"author": "楊萬里", "period": "宋", "type": "诗", "title": "十月四日同子文克信子潜子直材翁子立諸弟訪三十二叔祖於小蓬萊酌酒摘金橘小集戲成長句", "paragraphs": ["誠齋老子不奈靜，偶拄烏藤出苔徑。", "獨游無伴却成愁，羣從同行還起興。", "每過一家添一人，須臾保社如煙雲。", "褰裳涉溪溪水淺，著屨度橋橋柱新。", "蓬萊一點出塵外，南溪裹在千花裏。", "芙蓉照波上下紅，琅玕繞屋東西翠。", "槿籬竹戶重復重，雞鳴犬吠青霞中。", "蓬萊老仙出迎客，朱顔綠髮仍方瞳。", "餐菊爲糧露爲醑，染霧作巾雲作屨。", "欣然領客到仙家，行盡蓬萊日未斜。", "更傾仙瓢酌仙酒，酒外瓢邊亦何有。", "偶看小樹雙團欒，碧瑠璃葉黄金丸。", "主人忍喫不忍摘，笑道未霜猶带酸。", "小僮隨我勇過我，不管仙翁惜仙果。", "爭挽風枝揀霜顆，爭獻滿盤來飣坐。", "隔水蓬萊看絕奇，蓬萊看水海如池。", "主人勸客對絕境，不飲令儂怒生癭。", "何如寄下未盡瓢，留待早梅賞疎影。"]}