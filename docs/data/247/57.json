{"author": "沈立", "period": "宋", "type": "诗", "title": "英韶在前徒矜下里之曲風雅未喪豈繫擊轅之音不圖綴綺靡之亂抑將導敦厚之旨耳海棠雖盛於蜀人不甚貴因暇偶成五言百韻律詩一章四韻詩一章附于卷末知我者無加焉  其一", "paragraphs": ["岷蜀地千里，海棠花獨妍。", "萬株佳麗國，二月豔陽天。", "叢萼勻如布，修蕤巧似編。", "彤雲輕點綴，赤玉碎雕鎸。", "瑟瑟光輸瑩，猩猩血借鮮。", "淺深相向背，疏密遞勾牽。", "輕蒨重重染，丹砂細細研。", "蕊纖金粟拱，鬚嫩紫絲拳。", "紅蠟隨英滴，明璣著顆穿。", "初莖爭裊娜，翹幹共蹁躚。", "絕代知無價，生香不減𥴈。", "分靈應桂苑，鍾粹定星躔。", "木帝經邦相，花王入室賢。", "祥飚加翦拂，卿靄共陶甄。", "真宰陰推轂，句芒與著鞭。", "不須憂薄命，好爲惜流年。", "贊翼施生柄，扶持煦嫗權。", "主張韶令正，調燮淑威宣。", "和氣高低洽，芳心次第還。", "金釵人十二，珠履客三千。", "雲雨迷巫峽，風波怨洛川。", "娉婷宜住楚，妖冶合居燕。", "繡被通宵展，華燈徹曙燃。", "橫披前檻外，半出假山巔。", "暗羨遊蜂採，偷輸蟻穴沿。", "瘦嫌珊網織，柔怯女蘿纏。", "蓄恨憑誰訊，無言只自憐。", "文君酒壚伴，楊子草堂前。", "品格生來別，風流到老全。", "繁中生悵望，眾裏見喧闐。", "暄暖精神出，晴明意態便。", "關關鶯對語，兩兩燕高鶱。", "天上宜封殖，人閒偶佇延。", "共櫻圍別館，與杏擁斜阡。", "清暖簾爭卷，黄昏幕尚褰。", "低籠金轣𨌠，高映畫鞦韆。", "忽認梁園妓，深疑閬苑仙。", "匆匆來蕙圃，遠遠別芝田。", "羞隱暝濛霧，輕如淡蕩煙。", "乍逢開羽扇，初喜下雲軿。", "髣髴回星靨，依稀带翠鈿。", "五銖衣宛轉，七寶帳翩翾。", "獨立挨霓節，成行列彩旃。", "困宜欹虎枕，步好襯金蓮。", "舞定休回袖，妝濃不傅鉛。", "蓋張松鬰鬰，茵藉草芊芊。", "馥郁蘭供夢，扶疏柳伴眠。", "軀輕彌綽約，腰細更便嬛。", "婭姹常顒若，幽柔自灑然。", "侍兒羅白芷，婢子列芳荃。", "口口濃檀注，腮腮薄粉填。", "解圍施葉幄，買笑有榆錢。", "旖旎環瑶席，婆娑匝玳筵。", "嬌依屏曲曲，泣對露涓涓。", "南陌輕埃蔽，東郊夕照連。", "幾時休縹渺，從此識嬋娟。", "是處遺簪珥，誰家不管絃。", "妬姬貪恐失，戲稚惜何顛。", "折閃搔頭褪，擎摐約腕揎。", "戴遮鬟上鳳，裝壓鬢邊蟬。", "汲引新懽聚，消磨宿忿蠲。", "縱觀須倒載，命宴必加籩。", "翻曲教歌媛，更詞送酒船。", "鄉心須暫解，病眼當時痊。", "迢遞來油壁，從容住錦韉。", "雅宜交讓比，穠興棣華聯。", "不憤參朱槿，寧甘混木緜。", "酴醾潛失色，躑躅敢差肩。", "素柰思投迹，夭桃恥備員。", "梧桐愧金井，芍藥濫花磚。", "併壓辛夷俗，潛排寶馬蔫。", "天恩無久恃，人寵莫長專。", "布影交三徑，敷榮遍一廛。", "凝眸方曄曄，迴首旋翩翩。", "可忍驚飚挫，胡煩急景煎。", "珊瑚隨手碎，絳雪繞枝旋。", "拂漢霞初散，當樓月自圓。", "飄零隨蠛蠓，散亂逐漪漣。", "灼灼龜城外，亭亭錦水邊。", "抱愁應慘蹙，有淚即潺湲。", "午影迷蝴蝶，朝寒怨杜鵑。", "物情元倚伏，人意莫拘攣。", "擢秀高羣木，稱珍極八埏。", "未開獨脈脈，憂落固悁悁。", "別著新文紀，重尋舊譜箋。", "共知紅豔好，誰辨赤心堅。", "實事陪朱李，根宜灌醴泉。", "栽須憐竹柏，樹莫繞烏鳶。", "恥託膏腴茂，當隨富貴遷。", "爲多猶底滯，因遠尚迍邅。", "客思易成亂，心期未省愆。", "畫思摩詰筆，吟稱薛濤牋。", "醉目休頻送，詩情豈易緣。", "薛能誇麗句，鄭谷賞佳篇。", "止感芳姿美，那憐託地偏。", "山經猶罕記，方志未多傳。", "巧詠憂才竭，冥搜得意滇。", "遐陬寡真賞，僻境忍輕捐。", "抽祕慚非據，探奇敢讓先。", "援毫敘名卉，聊用放懷焉。"]}