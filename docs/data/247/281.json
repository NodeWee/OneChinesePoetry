{"author": "楊萬里", "period": "宋", "type": "诗", "title": "過白土嶺望見芙蓉峰七八峰最東一峰特奇里人名爲芙蓉尖云", "paragraphs": ["看山須是高處看，低處看來元不見。", "君看矮子仰高人，只識長身那識面。", "今晨雨止昇火輪，一光銷盡千山雲。", "千山數日眼中失，今晨頭角都爭出。", "初登峻嶺也心驚，上到絕頂忽眼明。", "天外數枝青玉筆，飛入錦囊寒突兀。", "問來還是芙蓉尖，闊開兩窗高捲簾。"]}