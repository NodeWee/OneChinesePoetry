{"author": "李昉", "period": "唐", "type": "诗", "title": "贈賈黃中（賈以七歲應童子舉）", "paragraphs": ["七歲神童古所難，賈家門戶有衣冠。", "十人科第排頭上，五部經書誦舌端。", "見榜不知名字貴，登筵未識管弦歡。", "從今穩上青雲去，萬里誰能測羽翰。", "（見《宋詩紀事》引《聞見前錄》。", "）（見《邵多聞見錄》卷六。", "）（望按：賈黃中字媧民，南皮人。", "生後晉天福六年，卒宋太宗至道二年。", "《宋史》卷二六五有傳。", "詩註云「七歲應童子舉」，則時當晉天福十二年，尚未入宋也。", "）。"]}