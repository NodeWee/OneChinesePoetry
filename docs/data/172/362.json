{"author": "葉適", "period": "宋", "type": "诗", "title": "送呂子陽自永康携所解老子訪余留未久其家報以細民艱食急歸發廩賬之", "paragraphs": ["收纓古蜜浦，抱袂生薑門。", "九九書自註，邀余綴篇端。", "久衰余學廢，彌隠子道尊。", "時維冬雷數，雲雪常晝昏。", "火把起夜色，丁鞋明齒痕。", "小邦肥羜闕，蝦蛤濫充盤。", "椒橙失滋味，糝絮勞傾吞。", "詰朝報家問，剪書徵阿孫。", "苦陳鄉人饑，采蕨啖其根。", "倉封井花滿，淘米安得渾。", "覓翁如覓父，願假東飛翰。", "念之不遑處，喟焉整歸鞍。", "我老澹百慮，身世兩莫存。", "欲私一壠潤，豈救大地乾。", "西城柳遥遥，北寺江漫漫。", "勿令嗟來死，以慰行路難。"]}