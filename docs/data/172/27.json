{"author": "印粲", "period": "唐", "type": "诗", "title": "贈徐鼎臣常侍", "paragraphs": ["不將才業暫時誇，人仰聲名遍海涯。", "月滿朝衣聽禁漏，更闌分直掃宮花。", "諫書未上先焚稾，御筆曾傳立草麻。", "見說下朝無一事，小池栽葦學僧家。", "（見《江南餘載》卷下。", "）（〖1〗《江南餘載》畧謂：徐鉉爲人忠厚，不以位貌驕人。", "有印粲者獻詩曰〖詩不重錄〗云云。", "望按：徐鉉有《印秀才至舒州見尋別後寄詩依韻和》及「和印先輩及第後獻座主朱舍人郊居之作」，則印粲於時已擢進士第矣。", "又按《歷代吟譜》錄印粲詩二句：「見說下朝無一事，小池栽葦學僧家。", "」標其題曰《贈徐鼎臣常侍》，蓋此詩之末二句也。", "）。"]}