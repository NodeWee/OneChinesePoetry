{"author": "楊徽之", "period": "唐", "type": "诗", "title": "贈譚先生", "paragraphs": ["古觀重重遶翠微，杉松深處掩雙扉。", "雲生萬壑投龍去，海隔三山放鶴歸。", "花洞宴游春日永，石壇朝禮曙星稀。", "每聽高論長生理，擬向塵中便拂衣。", "（見《瀛奎律髓》卷四十八《仙逸類》。", "此詩明李蔉所輯《宋藝圃集》作李九齡詩。", "按徽之又有《禁林讌會之什》一首見於《翰苑羣書》者，係入禋後所作，不收錄。", "）。"]}