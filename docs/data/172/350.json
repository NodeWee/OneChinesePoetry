{"author": "葉適", "period": "宋", "type": "诗", "title": "許敬之用余言作松山草堂然游山之意猶未已也申以爲箴", "paragraphs": ["許子家住松山邊，門開路闢登山巔。", "千年茂樹不改葉，百尺甘井常流泉。", "堂中悄然人境絕，時有剝啄延臞仙。", "天下之山皆若此，捨而外求徒喪己。", "卑能藴高而爲謙，高能生明是爲賁。", "芒鞋價長今安之，撰屨欠伸吾老矣。"]}