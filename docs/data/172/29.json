{"author": "李九齡", "period": "唐", "type": "诗", "title": "贈馬道士", "paragraphs": ["水共逍遙雲共孤，混時言笑只佯愚。", "經年但醉宜城酒，千里唯擔《華嶽圖》。", "尋野鶴來空碧洞，覔琴僧去渡重湖。", "人間再見知何日，乞取先生石轆轤。", "（見方回《瀛奎髓》卷四十八《仙逸類》。", "）（按《瀛奎律髓》原注云：「九齡，乾德五年進士第三人。", "」與《全唐詩》小傳作乾德二年者異。", "）。"]}