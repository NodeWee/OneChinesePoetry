{"author": "陳曙", "period": "唐", "type": "诗", "title": "答高越（題擬）", "paragraphs": ["罷修儒業學修真，養拙藏愚四十春。", "到老不疎林裏鹿，平生未識日邊人。", "澗花發處千堆錦，巖雪鋪時萬樹銀。", "多謝朝賢遠相問，未聞雞得鳯爲鄰。", "（見《江南餘載》卷下。", "按《全唐詩》卷八百六十一作李夢符詩，題曰《答常學士》。", "詩中異處較多，對勘之下，以此爲勝，故仍錄而存之。", "）（〖1〗《江南餘載》：蜀人陳曙者，王氏末年避地淮南，隱於蘄州山中。", "鄉人祀神，曙不召亦必至，醉飽而後去。", "雖百神祀，曙能遍往也。", "其所居，屋一間，道書數卷而已，與蛇虎雜處而泰突無所忌。", "元宗遣中書舍人高越齎束帛徵之，三往不應。", "後移居鄂州，不知所終。", "越贈曙以新的。", "曙次韻答之。", "〖2〗按高越字仲遠，幽州人，仕吳，授秘書郎，累遷中書舍人，終勤政殿學士、戶部侍郎。", "《全唐詩》收越《咏鷹》一首，《江南餘載》卷上亦載之，惟題作《鷂子詩》，字句略有異同耳。", "）。"]}