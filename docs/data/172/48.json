{"author": "許堅", "period": "唐", "type": "诗", "title": "題失", "paragraphs": ["祇應天上路，不爲下方開。", "道既學不得，仙從何處來。", "（〖1〗按此詩見宋鄭文寶撰《江南餘載》卷下，《知不足齋叢書》本。", "《全唐詩》卷七百五十七收許堅詩五首，又卷八百六十一仙卷亦收五首幷句，其中兩句曰「道既學不得，仙從何處來」。", "即此詩之後兩句，蓋《全唐詩》缺其前半。", "〖2〗《江南餘載》：許堅往來句曲廬阜之間，草裝布囊，或臥於野，或和衣浴澗中，蕭然不接人事，獨笑獨吟而已〖餘畧〗。", "）。"]}