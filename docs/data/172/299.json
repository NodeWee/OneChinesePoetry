{"author": "葉適", "period": "宋", "type": "诗", "title": "偉叔蔡兄來永嘉屢辱投贈於其歸也輒奉俚歌爲謝兼敘離索", "paragraphs": ["慶曆故家忠惠後，性酷喜文疎嗜酒。", "飄風聚雨蛙蚓寂，草玄獻頌龍蛇走。", "古人道大何不容，回空賜殖同升堂。", "若遇韓門親指畫，豈有不在籍湜行。", "水心可憐地如掌，讀罷君詩一惆悵。", "文星今直正莆中，去覓掀天無底浪。"]}