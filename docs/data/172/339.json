{"author": "葉適", "period": "宋", "type": "诗", "title": "送徐洞清秀才入道", "paragraphs": ["方老昔爲儒，仁義自愁煎。", "决策從道士，擺落科場緣。", "神仙事茫昧，良得日高眠。", "徐生嗣其風，永謝負郭田。", "白襴已回施，黄氅猶索錢。", "書籍棄塵案，笙磬來鈞天。", "看鏡胡獨難，超俗諒非少。", "異花改林秀，孤翮移漢矯。", "月華滿庭蕪，闃沉霜宇峭。", "親交生離絕，空歎真游杳。"]}