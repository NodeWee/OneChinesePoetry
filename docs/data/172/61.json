{"author": "無名氏", "period": "唐", "type": "诗", "title": "王昭君怨諸詞人連句", "paragraphs": ["掖庭嬌幸在娥眉，爭用黃金寫艷姿。", "始言恩寵由君意，誰謂容顏信畫師。", "微軀一身入深宮，春華幾度落秋風。", "君恩不惜便衣處，妾貌應殊畫辟中。", "間道和親將我敞，選貌披圖遍宮掖。", "圖中容貌既不如，選後君王空海（望疑「悔」字之誤）惜。", "始知王意本相親，自恨舟（望疑「丹」字之誤）青每誤身。", "昔是宮中薄命妾，今成塞外斷腸人。", "九重恩愛應長謝，萬里關山愁遠嫁。", "飛來北地不勝春，月照南庭空度夜。", "夜中含涕獨嬋娟，遙念君邊與朔邊。", "毳幕不同羅帳日，氈裘非復錦衾年。", "長安高闕三千里，一望能令一心死。", "秋來懷抱既不堪，況復南飛雁聲起。", "（此詩見劉復《燉煌掇瑣》三四。", "題雖標連句，然不著諸詞人姓名，故仍以常詩視之。", "此詩又見於王重民《〈補全唐詩〉拾遺》。", "王輯本刊出於本書成書之後，故兩存之。", "）。"]}