{"author": "范質", "period": "唐", "type": "诗", "title": "誡兒姪八百字", "paragraphs": ["（昨得謝課書，希於京秩之中更與遷轉。", "余以諸兒姪輩生長以來，未諳外事，艱難損益，懵然莫知，因抒古詩一章曉之。", "）去年初釋褐，一命列蓬丘。", "（謂謝課。", "）青袍春草色，白紵棄如仇。", "適會龍飛慶，王澤天下流。", "爾得六品階，無乃太爲優。", "凡登進士第，四選昇校讐。", "歷官十五考，敘階與爾儔。", "如何志未滿，意欲陵（《紀事》「陵」作「凌」。", "）雲遊。", "若言品位卑，寄書來我求。", "省之再三歎，不覺淚盈眸。", "吾家本寒素，門地寡公侯。", "先子有令德，樂道尚憂游。", "生逢世多僻，委任信沉浮。", "仕宦不喜達，吏隱同莊周。", "積善有餘慶，清白爲貽謀。", "伊余奉家訓，孜孜務進修。", "夙夜事勤肅，言行思悔尤。", "出門擇交友，防慎畏薰蕕。", "省躬常懼玷，恐掇庭闈羞。", "童年志於學，不墮（《紀事》「墮」作「惰」。", "）爲箕裘。", "二十中甲科，頳尾化爲虬。", "（二十三進士及第，今舉全數。", "）三十入翰苑（時三十三，），步武向瀛州。", "四十登宰輔（年四十一），貂冠侍冕旒。", "備位行一紀，將何助帝猷。", "既非救旱雨，豈是濟川舟。", "天子未遐棄，日益素餐憂。", "黃河潤千里，草木皆浸漬。", "吾宗凡九人，繼踵昇官次。", "門內無白丁，森森朱綠紫。", "鵷行洎內職，亞尹州從事。", "府掾監省官，高低皆清美。", "悉田僥倖昇，不因資考至。", "朝廷懸爵秩，命之曰公器。", "才者祿及身，功者賞於世。", "非才及非功。", "安得專（《紀事》「專」作「霑」。", "）厚利。", "寒衣內府帛，飢食太倉米。", "不蠶復不穡，未嘗勤四體。", "雖然一家榮，豈塞衆人議。", "顒顒十目窺，齪齪千人指。", "（曾參云：「十目所視。", "」古人云：「千人所指。", "」言可畏。", "）借問爾與吾，如何不自媿？戒爾學立身，莫若先孝悌。", "怡怡奉親長，不敢生驕易。", "戰戰復兢兢，造次必於是。", "戒爾學干祿，莫若勤道藝。", "嘗聞諸格言，學而優則仕。", "不患人不知，惟患學不至。", "戒爾遠恥辱，恭則近乎禮。", "自卑而尊人，先彼而後己。", "《相鼠》與《茅鴟》，宜鑒詩人剌。", "（《毛詩》：「《相鼠》，刺無禮。", "」《左傳》：「茅鴟」，刺不恭。", "）戒爾勿放曠，放曠非端士。", "周孔垂名教，齊梁尚清議。", "南朝稱八達，千載穢青史。", "戒爾勿嗜酒，狂藥非佳味。", "能移謹厚性。", "化爲凶險（《紀事》「險」作「暴」。", "）類。", "古今傾敗者，歷歷皆可記。", "戒爾勿多言，多言者衆（《紀事》「者衆」作「衆所」。", "）忌。", "苟不慎樞機，災危從此始。", "是非毀譽間，適足爲身累。", "舉世重交遊，擬結金蘭契。", "忿怨容易（《紀事》「容易」作「從是」。", "）生，風波當時起。", "所以公君子心，汪汪淡如水。", "舉世好承奉，昂昂增意氣。", "不知承奉者，以爾爲玩戲。", "所以古人疾，籧篨與戚施。", "舉世重任俠，（《史記》：「輕死重義曰俠。", "」）呼俗（《紀事》「呼俗」作「俗呼」。", "）爲氣義。", "（《紀事》「氣義」作「義士」。", "）爲人赴急難，往往陷刑死。", "所以馬援書，殷勤戒諸子。", "（馬援告兒孫書，甚非此事。", "）舉世賤清素，奉身好華侈。", "肥馬衣輕裘，揚揚過閭里。", "雖得巿童憐，還爲識者鄙。", "我本羈旅臣，遭逢堯舜理。", "位重才不充，戚戚懷憂畏。", "深淵與薄冰，蹈之唯恐墜。", "爾曹非憫我，勿使著罪戾。", "閉門斂蹤跡，縮首避名勢。", "名勢不久居，畢竟何足恃。", "物盛必有衰，有隆還有替。", "速成不堅牢，亟走多顛躓。", "灼灼園中花，早發還先萎。", "遲遲澗畔松，鬱鬱含晚翠。", "賦命有疾徐，青雲難力致。", "寄語謝諸郎，躁進徒爲耳。", "（見《宋文鑑》卷十四。", "以《宋詩紀事》校之。", "）（此詩疑作於入宋後。", "）（〖1〗《宋史》卷二四九《范質傳》：「從子校書郎杲求奏遷秩，質作詩曉之。", "時人傳誦，以爲勸戒。", "」）。"]}