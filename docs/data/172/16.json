{"author": "徐鉉", "period": "唐", "type": "诗", "title": "吳王挽辭二首 二", "paragraphs": ["土德承餘烈，江南廣舊恩。", "一朝人事變，千古信書存。", "哀挽周原道，銘旌鄭國門。", "此生雖未死，寂寞已消魂。", "（以上二首角《宋詩紀事》卷三。", "）（見《東軒筆錄》卷一、《宋朝事實類苑》卷三六。", "第一首第四句「白草」二字，《東軒筆錄》作「芳草」、《宋朝事實類苑》作「荒草」。", "）（〖1〗宋翟耆年《籀史》：「徐鉉鼎臣從李煜歸朝，爲銀青光祿大夫、右散騎常侍。", "太平興國中，李煜薨，詔侍臣撰煜神道碑。", "有欲中傷鉉者，奏曰：『吳王事，莫若徐鉉爲詳。", "』遂詔鉉撰。", "鉉泣曰：『臣舊事李煜，陛下容臣存故主之義，乃敢奉詔。", "』太宗許之。", "鉉但推言歷數有盡，天命有歸而已。", "其警句云：『東鄰搆禍，南箕扇疑，投杼致慈親之惑，乞火無鄰婦之詞。", "始勞因壘之師，終後塗山之會。", "』太宗覽之，稱歎不已。", "異日復得鉉所撰《吳王挽詞》，今傳者二首云云。", "鉉被詔撰《江南錄》，故有『信書』之句。", "東鄰謂錢俶也。", "」〖2〗望按：如《籀史》所載，知挽辭二首之作，已在入宋之後。", "以所涉李煜，曾是南唐之主，而徐鉉生活於五代者亦四十餘年，且《全唐詩》徐鉉卷亦收其仕宋後篇什，故仍援例錄補，俾成完帙。", "）。"]}