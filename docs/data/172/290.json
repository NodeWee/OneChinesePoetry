{"author": "葉適", "period": "宋", "type": "诗", "title": "王簡卿侍郎以詩贈王孟同王成叟之姪也輒亦繼作", "paragraphs": ["季父昔從我，寒燈聽微更。", "强扶瘖聾和，誤策蹇跛行。", "坐令兩銷落，無復一崢嶸。", "宜汝逝不留，出門訪咸英。", "大溪逢侍郎，拆洗心胸清。", "新詩發妙意，說盡文字情。", "侍郎蓋代豪，平蠻蚤垂名。", "覽書五行下，援筆千人驚。", "點化謝琱刻，涵濡透晶熒。", "林黄橘柚重，渚白蒹葭輕。", "褰裳念數往，歲晏霜雪零。"]}