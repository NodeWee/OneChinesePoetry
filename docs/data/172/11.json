{"author": "段義宗", "period": "唐", "type": "诗", "title": "題大慈寺芍藥", "paragraphs": ["浮花不與衆花同，爲感高僧護法功。", "繁影夜鋪方丈月，異香朝散講筵風。", "尋真自得心源靜，觀色非貪眼界空。", "好是芳馨堪供養，天教生在釋門中。", "（見後蜀何光遠《鑑誡錄》卷六。", "）（《知不足斎叢書》二十二集第一百七十冊。", "按《全唐詩》佚句卷僅存首二句。", "此首句「浮花」，《全唐詩》作「此花」。", "）。"]}