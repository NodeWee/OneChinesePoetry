{"author": "李昉", "period": "唐", "type": "诗", "title": "仙客", "paragraphs": ["胎化仙禽性本殊，何人攜爾到京都。", "因加美號爲仙客，稱向閑庭伴野夫。", "警露秋聲雲多遠，翹沙晴影月中孤。", "青田萬里終歸去，暫處雞羣莫歎吁。", "（見《宋詩紀事》卷二。", "）（見《瀛奎律髓》卷二七。", "）（〖1〗《青箱雜記》〖宋吳處厚撰〗：「昉所畜五禽，名五客，仙客鶴，雪客鷺，閑客白鷴，隴客南客孔雀，西客鸚鵡，有詩云。", "」〖今本《青箱雜記》無此條。", "〗）。"]}