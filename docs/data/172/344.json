{"author": "葉適", "period": "宋", "type": "诗", "title": "陳伯明建讀書堂於仙都巖蓋縉雲最勝特處市書名田役大費巨當用衆力一家不能專也余爲作仙都行以堅其成", "paragraphs": ["東萊龍川師道起，一時話言猶在耳。", "我輩勤苦常刳心，後生懶惰自迷己。", "聞君相取黄帝鄉，石簡中間穩上梁。", "搜翹索楚尋舊學，關雎師摯聲洋洋。", "書惟見多參互解，食要良田宜廣買。", "俚翁有語人未知，醤裏投鹽事終在。", "君不見衡廬嶽麓天與靈，達士必垂千載名。", "山高海深産奇物，他年古文屋壁出。"]}