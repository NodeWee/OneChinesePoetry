{"author": "呂從慶", "period": "唐", "type": "诗", "title": "豐溪秋社", "paragraphs": ["稻熟瓜纍歲有仁，烹鷄割豕祀田神。", "分腥不覺歸來晚，一幅雲煙擁醉人。", "（〖1〗《四庫全書總目提要》謂：「其集歷代史志書目皆不著錄。", "此本爲乾隆庚申其裔孫積祚所刊，稱其從叔高祖元進所手錄，黃之雋、邵泰、儲大文皆爲之序，稱其湮沒八百年而始顯。", "然其書晚出，授受源流渺不可考，越宋、元、明至今，忽傳於世，論者頗以爲疑。", "」並舉用詞數條，以爲不似晚唐五代人語。", "且謂《春雪往柵山》一詩，題中有「敲詩驢子背上」語。", "實賈島咏推敲二字不定，見《唐摭言》，鄭綮言『詩思在灞橋風雪中驢子背上』，見《唐詩紀事》，在今日則爲故典，在唐末猶爲近事，不應從慶用之。", "且稱吟詩爲推敲，已屬割裂，至改爲敲詩，明以前人實無此語。", "按南高圖書館藏同治重鐫本此詩題作《春日往柵山吟詩於驢子背上未即就誤入側徑爲叢莽所縛卒成之》。", "無敲詩之語，是傳本有不同也。", "其餘用詞可疑者，又安知非輾轉抄刻中所致耶？至古籍之不顯于當世而復見於後代者，其例實繁，故仍錄存之，以俟海內方家之論定焉。", "）。"]}