{"author": "劉褒", "period": "宋", "type": "诗", "title": "經略煥章先生寵賜千葉梅佳製似笑疏花太孤瘦故教密葉擁千層昔人所未經道真絕唱也褒不揆輒拾餘意申呈仰丐規削", "paragraphs": ["乾葉驚飛蹀躞輕，疎枝綽妁鬭酥凝。", "正憐驛使來衝雪，却費詩翁巧斲冰。", "天女手高饒剪刻，玉環肌滿見稜層。", "何人醉作羅浮夢，花杪橫參撼未應。"]}