{"author": "葉適", "period": "宋", "type": "诗", "title": "趙振文在城北廂兩月無日不游馬塍作歌美之請知振文者同賦", "paragraphs": ["馬塍東西花百里，錦雲繡霧參差起。", "長安大車喧廣陌，問以馬塍云未識。", "酴醿縛籬金沙牆，薜荔樓閣山茶房。", "高花何啻千金直，著價不到宜深藏。", "青鞋翩翩烏鶴袖，嚴勞引首金蔣後。", "隨園摘蕊煎凍酥，小分移床獻春酒。", "陳通苗傅昔弄兵，此地寂寞狐狸行。", "聖人有道賁草木，我輩裁花樂太平。", "知君已於苕水住，盡日艣聲摇上渚。", "無際滄波蓼自分，有情碧落鷗偏聚。", "追逐風光天漫許，拋擲身世人應怒。", "君不見南宮載寶回，何如趙子穿花去。"]}