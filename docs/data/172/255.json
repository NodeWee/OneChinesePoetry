{"author": "葉適", "period": "宋", "type": "诗", "title": "奉賦德修西充大夫成都新園詠歸堂二首  其一", "paragraphs": ["浣花炫春澨，濯錦絢晴浦。", "成都信繁會，此水工媚嫵。", "豈無濠上亭，蹙步難仰俯。", "誓言違市朝，卜宅近幽阻。", "沃沃葵莧畦，焰焰棠杏塢。", "朝曦濕淺瀨，暮色生遠渚。", "循涯詠未厭，引流絡其圃。", "蘋荇依籬樊，鳧鴈宿庭戶。", "長松百里外，物象爭渺莽。", "時平乏隠淪，簑笠自歌舞。", "岷江志東向，激射走吳楚。", "胡爲滯淫之，習坎聖所許。"]}