{"author": "段義宗", "period": "唐", "type": "诗", "title": "又題", "paragraphs": ["當今積善競修崇，七寶莊嚴作梵宮。", "佛日明時齊舜日，皇風清處接慈風。", "一乘妙理應難測，萬刼良緣豈易窮。", "共恨塵勞非法侶，掉鞭歸去夕陽中。", "（同前《鑑誡錄》卷六。", "《全唐詩》亦無佚句。", "）（望按：《全唐詩》佚句卷共收段義宗佚詩六句，注云出《吟窗雜錄》。", "其中「浮花」兩句，即今補第一首中句；「玉排」二句，即今補第二首中句。", "另有「懸心秋夜月。", "萬里照鄉關」兩句，實非佚句，全詩已收入《全唐詩》，署名「布燮」。", "布燮，長和國人猶言宰相也，非人名，《全唐詩》與作者名等視之，失察矣。", "句中「鄉關」，《鑑譖錄》作「關山」。", "日本漢學家豐田穰氏所撰《全唐詩糾謬》〖見昭和二十三年即公元一九四八年養德社刊《唐詩研究》〗一文，中曾據我國後蜀何光遠《鑑誡錄》卷六《布燮朝》一條，稽之《全唐詩》，謂係《全唐詩》所未收，可以補佚云云。", "此文近承日友波多）（野太郎教授函贈，即以鮑氏刻《知不足齋叢書》本《鑑誡錄》校其原詩。", "畧誌顛末，深以得豐田氏論文啓迪之助爲感。", "）。"]}