{"author": "李縝", "period": "唐", "type": "诗", "title": "奉和郎中遊仙巖四瀑布寄包祕監李吏部趙婺州中丞齊處州諫議十四韻", "paragraphs": ["符守分珪組，放情在丘巒。", "悠然造雲族，忽爾登天壇。", "求古理方賾，翫奇物不殫。", "晴光散崖壁，瑞氣生芝蘭。", "中有四瀑水，奔流狀千般。", "風雲隱巖底，雨雪霏林端。", "晶晶含古色，颼颼引晨寒。", "澄潭見猨飲，潛穴知龍盤。", "坐憩苔石遍，仰窺杉桂攢。", "幽蹊創高躅，靈藥餘仙飱。", "攜賞喜康樂，示文驚建安。", "縑緗炳珠寶，中外貽同官。", "末調亦何爲，輒陪高唱難。", "慙非御徒者，還得依門欄。"]}