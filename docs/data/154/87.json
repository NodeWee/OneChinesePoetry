{"author": "孟翔", "period": "唐", "type": "诗", "title": "奉和郎中遊仙山四瀑布兼寄李吏部包祕監判官", "paragraphs": ["昔人恣探討，飛流稱石門。", "安知郡城側，別有神泉源。", "疏鑿意大禹，勤求聞軒轅。", "悠悠幾千歲，翳薈羣木繁。", "奇狀出蔽蔓，勝概畢討論。", "沿崖百丈落，奔注當空翻。", "下如散雨足，上擬屯雲根。", "變態凡幾處，靜神竟朝昏。", "渴賢寄珠玉，受馥尋蘭蓀。", "蘿蔦罥紫綬，巖隈駐朱轓。", "方思謝康樂，好事名空存。"]}