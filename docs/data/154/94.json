{"author": "馬令", "period": "唐", "type": "诗", "title": "早春陪敕使麻先生祭岳", "paragraphs": ["我皇盛文物，道化天地先。", "鞭撻走神鬼，玉帛禮山川。", "忽下袁州使，來遊紫洞前。", "青羊得處所，白鶴□時年。", "虔懇飛龍記，昭彰化鳥篇。", "□風半山水，□氣總雲煙。", "光抱昇中日，霞明五色天。", "山橫翠微外，室在綠潭邊。", "緹幕灰初庪，焚林火欲然。", "年光著草樹，春色換山泉。", "伊水來何日，嵩巖去幾千。", "山疑小天下，人是會神仙。", "葉令乘鳧入，浮丘駕鶴旋。", "麻姑幾年歲，三見海成田。"]}