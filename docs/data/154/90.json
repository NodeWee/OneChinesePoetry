{"author": "郭密之", "period": "唐", "type": "诗", "title": "永嘉經謝公石門山作", "paragraphs": ["綿境經耳目，未嘗曠躋登。", "一窺石門險，再滌心神懵。", "洞壑閟金澗，欹崖盤石楞。", "陰潭下羃羃，秀嶺上層層。", "千丈瀑流蹇，半溪風雨絚。", "興餘志每愜，心遠道自弘。", "乘軺廣儲峙，祇命媿才能。", "輟櫂周氣象，捫條歷騫崩。", "忽如生羽翼，怳若將起騰。", "謝客今已矣，我來誰與朋。"]}