{"author": "戴公懷", "period": "唐", "type": "诗", "title": "奉和郎中遊仙山四瀑泉兼寄李吏部包祕監趙婺州齊處州", "paragraphs": ["今日永嘉守，復追山水遊。", "因尋莽蒼野，遂得軒轅丘。", "訪古事難究，覽新情屢周。", "溪垂綠篠暗，巖度白雲幽。", "過石奇不盡，出林香更浮。", "憑高擁虎節，搏險窺龍湫。", "淙潨瀉三四，奔騰千萬秋。", "寒驚殷雷動，暑駭繁霜流。", "沫濺羣鳥外，光搖數峰頭。", "叢崖散滴瀝，近谷藏颼飀。", "況此特形勝，自餘非等儔。", "靈光掩五嶽，仙氣均十洲。", "書以謝羣彥，永將敘徽猷。", "當思共攀陟，東南看斗牛。"]}