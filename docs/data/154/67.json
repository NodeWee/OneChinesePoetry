{"author": "張紹", "period": "唐", "type": "诗", "title": "沖佑觀", "paragraphs": ["大始未形，混沌無際。", "上下開運，乾坤定位。", "日月麗天，山川鎮地。", "萬彙猶屯，三才始備。", "肇有神化，初生蒸民。", "上惟立德，下無疎親。", "皇風蕩蕩，黔首淳淳。", "天下有道，誰非聖人。", "開源嗜慾，澆漓俗盛。", "賢者避世，真人華命。", "八極神鄉，十州異境。", "翠阜丹丘，潛伏靈聖。", "惟彼武夷，實曰洞天。", "峰巒黛染，巖岫霞鮮。", "金房玉室，羽蓋雲軿。", "葬日風雨，會有神仙。", "國步多艱，皇綱中絕。", "四海九州，瓜分幅裂。", "稔禍陬隅，阻兵甌越。", "寂寞玄風，荒涼絳闕。", "赫赫烈祖，再造丕基。", "拱揖高讓，神人樂推。", "明明我后，允協昌基。", "功崇下武，德茂重熙。", "睿哲英斷，雄畧神智。", "拓土開疆，經天緯地。", "五嶺來庭，三湘清徹。", "四海震威，羣生懷惠。", "猶勞宵旰，猶混馬車。", "貪狼俟靜，害焉方除。", "淹留駿馭，想像鶉居。", "心懸真洞，夢到華胥。", "乃眷名山，追惟聖跡。", "內庫頒金，元侯奉職。", "三境求規，五靈取則。", "跨谷彌岡，張霄架極。", "珠宮寶殿，璇臺玉堂。", "鳳翔高甍，龍轉迴廊。", "錯落金碧，玲瓏璧璫。", "雲生林楚，雷繞藩牆。", "七聖斯嚴，三君如在。", "八景靈[輿]，九華神蓋。", "清霄莫胥，明霜匪對。", "彷彿壺中，依稀物外。", "衆真之宇，擬之無倫。", "會僊之類，名之惟新。", "高峰爲壑，區谷成坰。", "皇獻頌聲，永絕淄磷。"]}