{"author": "李紳", "period": "唐", "type": "诗", "title": "杭州天竺靈隱二寺頃歲亦布衣一遊及赴鎮會稽不敢以登臨自適竟不復到寺寺多猨猱謂之孫團彌長其類因追思爲詩二首 一", "paragraphs": ["翠巖幽谷高低寺，十里松風碧嶂連。", "開盡春花芳草澗，徧通秋水月明泉。", "石文照日分霞壁，竹影侵雲拂暮煙。", "時有猨猱擾鍾磬，老僧無復得安禪。"]}