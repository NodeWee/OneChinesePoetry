{"author": "李紳", "period": "唐", "type": "诗", "title": "新昌宅書堂前有藥樹一株今已盈拱前長慶中於翰林院內西軒藥樹下移得纔長一寸僕夫封一泥丸以歸植今則長成名之天上樹", "paragraphs": ["白榆星底開紅甲，珠樹宮中長紫霄。", "丹彩結心纔辨質，碧枝抽葉乍成條。", "羽衣道士偷玄圃，金簡真人護玉苗。", "長帶九天餘雨露，近來蔥翠欲成喬。"]}