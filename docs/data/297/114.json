{"author": "李紳", "period": "唐", "type": "诗", "title": "杭州天竺靈隱二寺頃歲亦布衣一遊及赴鎮會稽不敢以登臨自適竟不復到寺寺多猨猱謂之孫團彌長其類因追思爲詩二首 二", "paragraphs": ["人煙不隔江城近，水石雖清海氣深。", "波動只觀羅剎相，靜居難識梵王心。", "魚扃晝鎖龍宮寶，雁塔高摩欲界金。", "近日尤聞重雕飾，世人遙禮二檀林。"]}