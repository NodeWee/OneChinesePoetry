{"author": "李紳", "period": "唐", "type": "诗", "title": "憶壽春廢虎坑余以春二月至郡主吏舉所職稱霍山多虎每歲採茶爲患擇肉於人至春常修陷穽數十所勒獵者採其皮睛余悉除罷之是歲虎不復爲害至余去郡三載", "paragraphs": ["匪將履尾求兢惕，那效探雛所患爭。", "當路絕羣嘗誡暴，爲猫驅獮亦先迎。", "每推至化宣余力，豈用潛機害爾生。", "休逐豺狼止貪戾，好爲仁獸答皇明。"]}