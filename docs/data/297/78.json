{"author": "李紳", "period": "唐", "type": "诗", "title": "泛五湖", "paragraphs": ["范子蛻冠履，扁舟逸霄漢。", "嗟予抱險艱，怵惕驚瀰漫。", "窮通泛濫勞，趣適殊昏旦。", "浴日盪層空，浮天淼無畔。", "依灘落葉聚，立浦驚鴻散。", "浪疊雪峰連，山孤翠崖斷。", "風帆同巨壑，雲矗成高岸。", "宇宙可東西，星辰沈粲爛。", "霞生[澒]洞遠，月吐青熒亂。", "豈復問津迷，休爲呂梁歎。", "漂沈自詎保，覆溺心長判。", "吳越郡異鄉，嬰童及爲翫。", "依稀占井邑，嘹唳同鵝鸛。", "舉棹未宵分，維舟方日旰。", "徵斯濟川力，若鼓凌風翰。", "易狎當悔游，臨深罔知難。"]}