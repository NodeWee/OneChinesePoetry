{"author": "鮑溶", "period": "唐", "type": "诗", "title": "辭輦行", "paragraphs": ["漢家代久淳風薄，帝重微行極荒樂。", "青娥三千奉一人，班女不以色事君。", "朝停玉輦詔同載，三十六宮皆眄睞。", "不驚六馬緩天儀，從容鳴環前致辭。", "君恩如海深難竭，妾命如絲輕易絕。", "願陪阿[母]同小星，敢使太陽齊萬物。", "周末幽王不可宗，妾聞上聖遺休風。", "五更三老待白日，八十一女居深宮。", "願將輦內有餘席，迴賜忠臣妾恩澤。"]}