{"author": "李紳", "period": "唐", "type": "诗", "title": "轉壽春守太和庚戌歲二月祗命壽陽時替裴五墉終歿因視壁題自墉而上或除名在邊坐殿歿凡七子無一存焉壽人多寇盜好訴訐時謂訐時謂之凶郡獷俗特著蒙此處之顧余衰年甘躡前患俾三月而寇靜朞歲而人和虎不暴物姦吏屏竄三載復遭邪佞所惡授賓客分司東都或舉其目或寄於風亦麤繼詩人之末云", "paragraphs": ["未登崖谷尋丹竈，且歷軒窗看壁題。", "那遇八公生羽翼，空悲七子委塵泥。", "舊壇無復翔雲鶴，廢壘曾經振鼓鼙。", "點檢遺編盡朝菌，應難求望一刀圭。"]}