{"author": "李紳", "period": "唐", "type": "诗", "title": "過梅里七首  家於無錫四十載今敝廬數堵猶存今列題於後", "paragraphs": ["上家山，家山依舊好。", "昔去松桂長，今來容鬚老。", "上家山，臨古道。", "高低入雲樹，蕪沒連天草。", "草色綠萋萋，寒蛩徧草啼。", "噪鴉啼樹遠，行雁帖雲齊。", "嵒光翻落日，僧火開經室。", "竹洞磬聲長，松樓鐘韻疾。", "苔階泉溜鈌，石甃青莎密。", "舊徑行處迷，前交坐中失。", "歎息整華冠，持杯強自歡。", "笑歌憐稚孺，弦竹縱吹彈。", "山明溪月上，酒滿心聊放。", "丱髮此淹留，垂絲匪閑曠。", "青山不可上，昔事還惆悵。", "況復白頭人，追懷空望望。"]}