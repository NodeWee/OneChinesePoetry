{"author": "魏野", "period": "宋", "type": "诗", "title": "淳化五年秋八月二十四日鉅鹿魏野江東僧用晦趙郡李識登解城瑯琊王衢命聯句詩一章凡六十四句請題於是", "paragraphs": ["危城閑登臨，秋色際空碧。", "四顧廓且平，萬慮忽然釋。", "精誠日月暗，曠達天地窄。", "壯節但孤聳，憤氣欲四射。", "鹽穴狂風號，峭壁濃嵐滴。", "膽氣高虛空，眼目無疆域。", "幽耳如洗濯，剛腸若刳剔。", "高譚俗不聞，嘉句景來索。", "四時歸牢籠，萬象在咫尺。", "山勢出嵩華，地界連虞虢。", "意脫喧卑場，神入清虛宅。", "千峰如聚拳，萬木同森戟。", "白雲閑不動，飛鳥忽相逆。", "平莎類裀褥，遠籟當琴瑟。", "定交心欲剖，言利口難擘。", "不作蔽日雲，願爲補天石。", "道在樂詩書，時平偃金革。", "笑傲得良朋，狂散絕勍敵。", "筆功壓班輸，酒腸欺烏獲。", "逸思驟雨傾，歡情湍水激。", "玄門匪防禦，學海詎沉溺。", "實果間酒巡，鄰谷和歌拍。", "頭鄙鍾儀冠，足愛謝公屐。", "靜勝貫兵法，默論通禪寂。", "聚散傷輪蹄，興亡悲簡冊。", "迴飈激吟魂，長空挂醉魄。", "泉石無榮枯，塵埃自休戚。", "鳥道晚採樵，人家晴種麥。", "暮野牛羊雜，重虛鷹隼擊。", "涿鹿樹圍青，鹽池霞照赤。", "畫牛羨山相，狎鷗憐海客。", "古人何卑屑，束縛於名跡。"]}