{"author": "魏野", "period": "宋", "type": "诗", "title": "吾友山陽蹇子韞嘗遊潁上言彼之居人有許氏者富不因貪學非求進于郡之西手植衆木鬰然成林林下搆亭壯而不麗郡倅黄公宗旦皇宋有名之士也常造焉上闕歌詩以旌其美故俾予請詩於子吾以子韞之請詩於予八十言以寄題", "paragraphs": ["道勝富如貧，亭臨潁水濱。", "一瓢思祖德，三徑與僧鄰。", "虛白雖同性，丹青不似身。", "趨庭知有子，下榻豈無人。", "紉珮蘭多老，成蹊李盡珍。", "開筵迴雪少，聯句聚星頻。", "家譜書難備，州圖畫不真。", "遥題應未的，莫把刻貞珉。"]}