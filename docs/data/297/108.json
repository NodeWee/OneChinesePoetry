{"author": "李紳", "period": "唐", "type": "诗", "title": "過梅里七首  家於無錫四十載今敝廬數堵猶存今列題於後 憶西湖雙鸂鶒", "paragraphs": ["雙鸂鶒，錦毛斕斑長比翼，戲繞蓮藂迴錦臆。", "照灼花叢兩相得，漁歌驚起飛南北。", "繚繞追隨不迷惑，雲間上下同棲息。", "不作驚禽遠相憶，東家少婦機中語。", "剪斷迴文泣機杼，徒嗟孔雀銜毛羽。", "一去東南別離苦，五里裴回竟何補。"]}