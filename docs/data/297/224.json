{"author": "鮑溶", "period": "唐", "type": "诗", "title": "會仙歌", "paragraphs": ["輕輕濛濛，龍言鳳語何從容。", "耳有響兮目無踪，杳杳默默。", "花張錦織，王[母]初自崑崙來。", "茅盈王方平在側，青毛仙鳥銜錦符。", "謹上阿環起居王母書，始知僊事亦多故。", "一隔絳河千歲餘，詳玉字。", "多喜氣，瑤臺明月來墮地。", "冠劒低昂蹈舞頻，禮容盡若君臣事。", "願言小仙藝，姓名許飛瓊。", "洞陰玉磬敲天聲，樂王[母]，一送玉杯長命酒。", "碧花醉，靈揚揚，笑賜二子長生方。", "二子未及伸拜謝，蒼蒼上兮皇皇下。"]}