{"author": "李紳", "period": "唐", "type": "诗", "title": "過梅里七首  家於無錫四十載今敝廬數堵猶存今列題於後 憶東郭居", "paragraphs": ["昔余過稚齒，從師昧知奧。", "徒懷利物心，不獲藏身寶。", "曳婁一縫掖，出處勞昏早。", "醒醉迷啜哺，衣裳辨顛倒。", "忠誠貫白日，直己憑蒼昊。", "卷舌墮讒諛，驚波息行潦。", "衰禽識舊木，疲馬知歸道。", "楊柳長庭柯，蘭荃覆階草。", "旌旄光里舍，騎服歡妻嫂。", "綠鬢絕新知，蒼鬚稀舊老。", "冠緌身忝貴，齋沐心常禱。", "笙磬諒諧和，庭除還灑掃。", "栖遲還竹巷，物役浸江島。", "倏忽變星霜，悲傷滿衷抱。"]}