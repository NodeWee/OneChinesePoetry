{"author": "虞儔", "period": "宋", "type": "诗", "title": "丁欽夫來宰吾縣幾三年清德美政茲不復道二詩送行意之所寓欽夫固已默喻他日見東夫告出似之發數百里一笑  其一", "paragraphs": ["明月從來忌暗投，污渠尤忌映清溝。", "上書未辦誅屠伯，束带何曾問督郵。", "袒裼直前當暴虎，善刀那見有全牛。", "區區三仕并三已，喜慍眉間了不留。"]}