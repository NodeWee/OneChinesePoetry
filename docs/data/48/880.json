{"author": "薛季宣", "period": "宋", "type": "诗", "title": "止齋和七五兄次淵明止酒詩韻", "paragraphs": ["知止良獨艱，吾兄獨安止。", "不止郊園外，只止塵埃裏。", "脩爲止至善，孝愛止爲子。", "眷言兄止之，得止以爲喜。", "至止內泓澄，非心止弗起。", "止靜有餘歡，止中得妙理。", "勿謂止爲難，止躬徒正己。", "止乎吾未見，致知知止矣。", "兄乎止孰似，兄止無端涘。", "艮止視兼山，止斯千萬祀。"]}