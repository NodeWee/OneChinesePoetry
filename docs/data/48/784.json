{"author": "薛季宣", "period": "宋", "type": "诗", "title": "寒溪寺拈香時國喪罷宴錫已三歲二首  其二", "paragraphs": ["朝衣結藍綬，古剎禮青蓮。", "蒨絢林間樹，琤瑽竹下泉。", "晨曦方散彩，曉宿有餘妍。", "聚石應聞道，無人爲說禪。", "路回荒翳目，江遠望生煙。", "略彴溪源舊，孱顔嶺岫連。", "清神山歷歷，洗耳澗涓涓。", "菩薩行觀世，封人願祝年。", "更須東畝粟，長穗滿三千。"]}