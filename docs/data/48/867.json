{"author": "薛季宣", "period": "宋", "type": "诗", "title": "元夜齋居", "paragraphs": ["元夜憶年時，忘情居灝灝。", "縣齋今夕居，曷謂傷懷抱。", "都緣人事非，不足年時好。", "世母舍我歸，屈指憂吾老。", "人亡不可見，此心爲草草。", "大人月云忌，棄我方兒褓。", "呱呱救嬰泣，安知請丘禱。", "諸父洎諸兄，下世吁何早。", "悲傷失所恃，涕淚流行潦。", "哀思動時節，不見蓮燈好。", "鄉居計日長，松楸倩誰埽。", "諸母侍何期，念舊呼穹昊。"]}