{"author": "虞儔", "period": "宋", "type": "诗", "title": "遊宦十年于外歸自浙東覩西山先塋周圍林木氣象大非昔比蓋緣藩籬既徹本家樵採不以時外人侵盜復無禁理勢固應爾也今春憂居遂協謀兄弟傚先君舊來規橅創夾籬界庶外人知吾輩用意所在有所忌憚不肆侵盜而本家樵採亦有時云耳因以詩識歲月", "paragraphs": ["萬畝墳山遍野陰，幾年樵採到如今。", "藩籬有限重加護，斤斧無端免見侵。", "缺處更須頻檢校，暇時何惜一登臨。", "先君暗裏應傾倒，方信流長源更深。"]}