{"author": "薛季宣", "period": "宋", "type": "诗", "title": "寒溪寺拈香時國喪罷宴錫已三歲二首  其一", "paragraphs": ["社舞莫㛹娟，當修晉白蓮。", "林梢開遠嶂，花片落寒泉。", "鐘鼓鏗鏘甚，松篁影带妍。", "如來本無象，長老亦逃禪。", "昔者溪爲虎，如今突蹔煙。", "萬松晨逕滑，九曲夏雲連。", "畦町苗初實，池塘滴尚涓。", "潔齋朝五日，清浄樂三年。", "要祝南山壽，南山壽十千。"]}