{"author": "薛季宣", "period": "宋", "type": "诗", "title": "宿大城寺與寺僧行鄀子故城于壁壘間得銅矢鏃土中螺殻往往不壞僧言初作此寺發殿基下有古磚渠宮城中得銅矛矢鏃百數南城中土窖積灰埋鵝首骨猶具自甕城北望有鄀王墓僧云其傍墟塚甚多王墓常有巫者發之未開被蜂毒死巫家于懷袖間得蜂乃黄金所化", "paragraphs": ["二千逆數到春秋，戰國興亡一轉眸。", "壘壁詎銷埋蚌殻，劫灰寧燼斬鵝頭。", "墳緣開發金成范，殿爲焚修瓦出溝。", "哨矢燋銅傷我意，古來爭戰幾曾休。"]}