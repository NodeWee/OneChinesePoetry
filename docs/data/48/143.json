{"author": "虞儔", "period": "宋", "type": "诗", "title": "玉溪梅株柯殊絕宣和間用事者嘗圖以進竟不報今乃棄置蔬畦摧折憔悴有可憐之態昨陪諸公往觀共歎其不遇且約盛開時携壺酒爲醉賞之適因循又不果因用韻弔之", "paragraphs": ["玉溪得得探芳期，孤負詩人盡醉歸。", "消息向來空驛使，畫圖老去惜明妃。", "香魂月墮驚春夢，翠袖天寒怯暮暉。", "蜂蝶卑凡渾省識，良迷桃李趁狂飛。"]}