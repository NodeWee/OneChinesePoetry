{"author": "姜特立", "period": "宋", "type": "诗", "title": "適齋先生續樂天達哉行因繼其後詩雖不工聊抒鄙意而已", "paragraphs": ["樂天吾所敬，掛冠方一年。", "家事能幾何，處置有後先。", "始賣南坊園，次賣東郭田。", "末乃貨其廬，緡錢可三千。", "不爲子孫計，冀可了目前。", "嗚呼古之人，未易相比肩。", "顔子附郭外，不聞鬻其阡。", "淵明松菊逕，仲蔚蓬萊間。", "闕一尚不可，而况盡棄捐。", "先生果何心，達者未必然。", "適齋賢主人，歸卧甬水邊。", "家中無留貿，饑食困即眠。", "不可學其可，已省區中緣。", "嗟哉我何人，愛慕此二賢。", "素貧乏常産，晚有屋數椽。", "聖君不忍棄，未許車高懸。", "月散官中粟，不蓄俸餘錢。", "性復喜賓客，日日羅槃筵。", "萬事不掛眼，尚爲詩所纏。", "山上列花木，山下疏清泉。", "終日自逍遥，濠上樂亦全。", "起予者誰歟，三誦達哉篇。"]}