{"author": "虞儔", "period": "宋", "type": "诗", "title": "徽州績溪縣六月二十五日迎汪王於縣廳祈雨未之應也七月三日率同官再禱焉酌獻方畢陰雲四合甘霔大霈因以小詩紀實", "paragraphs": ["何須禱旱必桑林，試扣叢祠丐一臨。", "再拜爐烟方裛裛，四周雲氣已駸駸。", "田龜向去亡凶兆，垤鸛新來有好音。", "多謝神靈憐老令，肯傾膏澤慰民心。"]}