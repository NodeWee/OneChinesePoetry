{"author": "虞儔", "period": "宋", "type": "诗", "title": "余居太夫人憂三年淚枯老眼既除喪頗理故書似覺有味矣數日眼疾作此事又廢殊無聊頼唯有思索詩句可以度日耳", "paragraphs": ["三年涕淚劇懸河，斷簡殘編奈若何。", "縱使相看青眼在，故應添得黑花多。", "衰遲把酒元無分，冷淡觀書亦有魔。", "掩卷相吁心自了，莫將文字問維摩。"]}