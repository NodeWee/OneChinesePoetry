{"author": "虞儔", "period": "宋", "type": "诗", "title": "余壬子秋丁太夫人憂因取藏經看閲至甲寅春以病眼且止然將及一半矣尚期晚歲畢此志願但兩年來有煩主藏上人昕公取送良勞因以一偈謝之", "paragraphs": ["五千經卷乃吾心，眼力年來却不勝。", "且學趙州看半藏，從教舍利說三乘。", "循行數字難成佛，兀坐焚香也似僧。", "此法本來無所得，多生受記有燃燈。"]}