{"author": "虞儔", "period": "宋", "type": "诗", "title": "丁欽夫來宰吾縣幾三年清德美政茲不復道二詩送行意之所寓欽夫固已默喻他日見東夫告出似之發數百里一笑  其二", "paragraphs": ["綠漲春波到白蘋，高懷寧便憶鱸蓴。", "緣誰一笑理歸棹，爲我千巖訪古人。", "已狎風波浮宦海，可能霄漢隔通津。", "割鷄却嘆非吾事，况是勞觀亦損神。"]}