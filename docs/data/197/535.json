{"author": "陸游", "period": "宋", "type": "诗", "title": "鏡湖西南有山曰外山民某氏居之其居少西小潭受飛泉群山環合真異境也爲作短歌", "paragraphs": ["漢東九十九重岡，武都九十九脈泉。", "豈如君家環翠阜，小潭佩玦聲鏘然。", "我欲從君乞庵地，開軒下看泉中天。", "金丹九轉太多事，服水自可追飛仙。", "雲孫相遇不相識，笑問塵世今何年。", "掬泉弄月清嘯罷，却折玉井秋風蓮。"]}