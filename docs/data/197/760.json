{"author": "陸游", "period": "宋", "type": "诗", "title": "長歌行", "paragraphs": ["不羨騎鶴上青天，不羨峨冠明主前。", "但願少賒死，得見平胡年。", "一朝胡運衰，送死桑乾川。", "胡星澹無光，龍庭爲飛烟。", "西琛過葱嶺，東戍逾朝鮮。", "巍巍天王都，九鼎奠澗瀍。", "萬國朝未央，玉帛來聯翩。", "黄頭汝小醜，汙我王會篇。", "盡誅非無名，不足煩戈鋋。", "還汝以舊職，牧羊遼海邊。"]}