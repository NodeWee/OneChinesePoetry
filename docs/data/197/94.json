{"author": "陸游", "period": "宋", "type": "诗", "title": "書嘆", "paragraphs": ["夜深青燈耿窗扉，老翁稚子窮相依。", "韲鹽不給脫粟飯，布褐僅有懸鶉衣。", "偶然得肉思共飽，吾兒苦讓不忍違。", "兒饑讀書到雞唱，意雖甚壯氣力微。", "可憐落筆漸健快，其奈瘦面無光輝。", "布衣儒生例骨立，紈袴市兒皆瓠肥。", "勿言學古徒自困，吾曹捨此將安歸。", "作詩自寛亦慰汝，吟罷撫几頻歔欷。"]}