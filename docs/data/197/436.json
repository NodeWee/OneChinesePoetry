{"author": "陸游", "period": "宋", "type": "诗", "title": "春夏之交鳴鳥百族惟布穀聲最悲急動人戲作十韵", "paragraphs": ["春風捨人去，陸子嘆以驚。", "欲挽春使回，無奈布穀聲。", "春亦何負汝，旦暮聲不停。", "或謂布穀者，一氣感使鳴。", "春老自當去，微禽彼何情。", "上天運四時，斗柄亦崢嶸。", "奈何獨私春，欲使久不傾。", "南風吹眾綠，一掃紫與赬。", "此時豈不佳，乃爾懷不平。", "勿作兒女態，起視東郊耕。"]}