{"author": "陸游", "period": "宋", "type": "诗", "title": "賽神曲", "paragraphs": ["擊鼓坎坎，吹笙嗚嗚。", "緑袍槐簡立老巫，紅衫繡裙舞小姑。", "烏桕燭明蠟不如，鯉魚糝美出神厨。", "老巫前致詞，小姑抱酒壺。", "願神来享常歡娛，使我嘉穀收連車。", "牛羊暮歸塞門閭，雞鶩一母生百雛。", "歲歲賜粟，年年蠲租。", "蒲鞭不施，圜土空虚。", "束草作官但形模，刻木爲吏無文書。", "淳風復還羲皇初，繩亦不結况其餘。", "神歸人散醉相扶，夜深歌舞官道隅。"]}