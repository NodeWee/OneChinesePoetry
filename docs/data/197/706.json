{"author": "陸游", "period": "宋", "type": "诗", "title": "題吳參議達觀堂堂榜蓋朱希真所作也僕少亦辱知於朱公故尤感慨云", "paragraphs": ["中原遺老雒川公，鬢鬚白盡雙頰紅。", "揮亳爲君作齋榜，想見眼中餘子空。", "餘子碌碌何足數，獨付莊周賈生語。", "看君踐履四十年，始知此公不輕許。", "公今度世爲飛僊，開卷使我神凜然。", "清時臺省要才傑，諸公誰致雒川客。"]}