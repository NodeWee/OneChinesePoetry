{"author": "陸文圭", "period": "宋", "type": "诗", "title": "徐觀伯遠將徙海陵介吾姪來索詩徐故家兵後流落三十年長子依許監倉客淮南因贅于海陵迎二親就養坡公謂此事今無古或聞者也感歎之餘爲賦二首  其一", "paragraphs": ["甲與吾同生，君子行一周。", "少年各豐裕，歲晚懷百憂。", "菜地古城下，我今手鋤耰。", "君當往海陵，絕江汎漁舟。", "駕言彼就養，逝將老菟裘。", "哀哉隨陽雁，止爲稻粱謀。", "君看橫江隼，萬里凌高秋。"]}