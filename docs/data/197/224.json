{"author": "陸游", "period": "宋", "type": "诗", "title": "秋雨嘆", "paragraphs": ["淙淙雨聲瀉高秋，稻粱浸瀾雨不休。", "志士仁人萬行泪，孤臣孽子無窮憂。", "一身窮困未暇恤，如此無事理有不。", "聖言古訓舉不驗，簡編可用汗馬牛。", "嗚呼有粟吾得食，夜睡何時得安席。", "我生猶及宣和年，建炎以來身所歷。", "高皇一言感天地，盜賊千群掃無迹。", "疽囊雖慘固可醫，誰爲聖代施鍼石。"]}