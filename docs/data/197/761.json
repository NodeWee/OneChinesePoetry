{"author": "陸游", "period": "宋", "type": "诗", "title": "讀書", "paragraphs": ["兩眼欲讀天下書，力雖不迨志有餘。", "千載欲追聖人徒，慷慨自信寧免愚。", "置書不讀談虛無，誰其始爲此創疽。", "古時澤被禽與魚，博施所以爲唐虞。", "正使老釋信不誣，爲我未免近楊朱。", "高軒大旆塞路衢，臺閣尊顯來于于。", "安得禹皋日陳謨，沾濡四表無焦枯。", "坐令事業見真儒，老農不恨老耕鉏。"]}