{"author": "陸文圭", "period": "宋", "type": "诗", "title": "竹友以其季子將有遠行丐余一言余與翁游視其季猶姪也爲之言以勵其志", "paragraphs": ["我生髪未燥，汝父以詩鳴。", "憂患涉世老，襟義猶崢嶸。", "晚乃得二雛，美不減徐卿。", "季也纔弱冠，詩壇將父兵。", "愈湜氣如虹，候門識奇英。", "下馬呼小友，相顧各自驚。", "騄駬不受羈，歷塊千里行。", "分臺柏森森，霜氣壓百城。", "汝游何所挾，兩字直而清。", "銳進年倍壯，靜退事飽更。", "欲令從雅操，端肯迂修程。", "遠游重垂戒，顯親須揚名。", "但酬化茝志，足慰舐犢情。"]}