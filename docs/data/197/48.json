{"author": "陸文圭", "period": "宋", "type": "诗", "title": "徐觀伯遠將徙海陵介吾姪來索詩徐故家兵後流落三十年長子依許監倉客淮南因贅于海陵迎二親就養坡公謂此事今無古或聞者也感歎之餘爲賦二首  其二", "paragraphs": ["慈烏昔哺雛，日夜望雛長。", "安知風雨橫，故巢墮草莽。", "烏羽日摧頹，雛饑竟何往。", "其一止海隅，雌飛鳴相向。", "反哺若天性，迎烏致其養。", "我衰髪盡白，兒長忽先喪。", "贈君慈烏篇，老淚滴紙上。"]}