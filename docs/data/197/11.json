{"author": "陸文圭", "period": "宋", "type": "诗", "title": "題宋學古九天玄女數自云其師鍾堯臣得之襄城柳下老翁所授", "paragraphs": ["天九積陽數，玄女夫何爲。", "廣陵亦健將，乃惑一用之。", "彼術信誕謾，此遇尤希奇。", "珍重柳下翁，仙隠未可知。", "言天以人證，言數以理推。", "守正死不避，居貞凶可移。", "堯富與堯壽，此理始無私。", "顔貧與顔夭，此性終無虧。", "姑慎君子術，勿與老人期。"]}