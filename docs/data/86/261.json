{"author": "陳元晉", "period": "宋", "type": "诗", "title": "羅浮山多有道人倚嶔巖爲室僅可容膝引泉貫其間以供烹濯鑿山種豆人不滿二畝可了歲計油然自得也爲予言夜深月明時有虎觸戶山前後多黄鸝終日睍睆可愛與留粹中各賦詩", "paragraphs": ["山家境界無畦畛，住處隨人意所便。", "澗汲巖棲忘世累，石耕畧種盡天年。", "時驚虎觸柴扉月，長聽鶑啼綠樹烟。", "不信却無人種杏，知從何處覓神仙。"]}