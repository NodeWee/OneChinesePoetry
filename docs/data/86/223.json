{"author": "陳元晉", "period": "宋", "type": "诗", "title": "帥節留先生兩年粵服氓獠安之一日疏十宜歸欲袖手板還丞相言者猶不之置上命以釐廷之祿解印東歸門生臨川陳元晉援後山送坡仙故事至惠之海豐而別作詩四章云  其三", "paragraphs": ["拙無諧俗韻，老眼獨相奇。", "寒谷遲春到，東風盡日吹。", "身將三尺律，心不一毫欺。", "公與梅花外，南來誰我知。"]}