{"author": "史彌寧", "period": "宋", "type": "诗", "title": "按圖志去城而南有巖曰金紫昔蕭千巖擅一世詩聲乾道間嘗寓家郡之西湖意其必有題詠鑱之崖壁一日訪之則了無所睹方重爲此巖太息而別乘示似佳篇勉之著語以紀其勝賦五十六字", "paragraphs": ["去城不隔五七里，雲竇誰鑱能怪奇。", "石屋盡頭天罅坼，林柯缺處日光垂。", "山禽上下有餘樂，僊鼠往來無倦時。", "惜許千巖舊遊所，摩挱蘚壁欠渠詩。"]}