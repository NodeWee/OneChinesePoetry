{"author": "陽枋", "period": "宋", "type": "诗", "title": "開慶元年二兒自白水之江陵閒作數語送行且勸歸也", "paragraphs": ["舉家出三峽，去鄉二千里。", "卜築罄囊資，苟全留白水。", "誅茅炊赤稻，稊稗日嵌齒。", "芥根充鼎實，屢空啜清泚。", "殘編發空箱，矮窗聊復爾。", "晝誦夜無燈，早寢接晏起。", "江國多雪霜，木火謝司燬。", "凍沍襲重茅，刮肌復侵髓。", "瓶儲斗升粒，食聚三百指。", "子行其謂何，艱難急生理。", "輕財性則然，苦節此時矣。", "荆江萃交朋，酬答寧容已。", "長語廢百事，頻遊迷短晷。", "接䍦防倒著，拍手兒童恥。", "食息在顧養，交抨繫金柅。", "有懷趙乙囊，勿錯孟嘗履。", "泉竭云自中，風驚吹戍壘。", "廩粟不可縻，市門亦難倚。", "我老驚太衰，孫稚要提耳。", "來歲屬庚申，上旬逢丙子。", "人事顧天時，溝壑虞近止。", "梅臘早還家，濁醪同酌兕。"]}