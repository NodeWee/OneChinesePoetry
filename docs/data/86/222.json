{"author": "陳元晉", "period": "宋", "type": "诗", "title": "帥節留先生兩年粵服氓獠安之一日疏十宜歸欲袖手板還丞相言者猶不之置上命以釐廷之祿解印東歸門生臨川陳元晉援後山送坡仙故事至惠之海豐而別作詩四章云  其二", "paragraphs": ["描畫終無說，歸來豈不榮。", "事難工拙較，我自去留輕。", "過眼風波惡，懸空日月明。", "人生只恁是，孤鶴九臯聲。"]}