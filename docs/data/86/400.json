{"author": "史彌寧", "period": "宋", "type": "诗", "title": "通守黄子說解印造朝之日江梅輒花天其或者以相行色耶取風人託物之義賦詩餞別致繾綣意", "paragraphs": ["鵷甃霜明欺曉色，一笑巡簷梅摘索。", "犯寒小隊出郊坰，攀折南枝餞行客。", "此客端的梅樣清，秋水爲神月爲魄。", "瑶葩粲日耿林園，玉樹凌空挺標格。", "懸知僊種出閩嶠，分得幽姿來楚澤。", "蘼蕪蘅芷遜孤芳，萬綠千紅俱避席。", "共惟別駕東閤郎，戰退膏粱凜冰檗。", "流傳好語到前村，是誰不道君清白。", "手調金鼎升廟廊，穩繼大門名烜赫。", "朅來得此歲寒友，氣味深長殊莫逆。", "相期嚼蕊吐瑰詞，更擬浮香醉瓊液。", "天飈吹起朝玉皇，香案前頭顔咫尺。", "回班爛熳賞西湖，不妨頻著孤山屐。", "明朝風月半凄凉，老我滄浪尚萍迹。", "滿城稚耋重相思，江路攀轅累千百。", "歸驄蹋雪度關山，有句先春寄來驛。"]}