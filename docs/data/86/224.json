{"author": "陳元晉", "period": "宋", "type": "诗", "title": "帥節留先生兩年粵服氓獠安之一日疏十宜歸欲袖手板還丞相言者猶不之置上命以釐廷之祿解印東歸門生臨川陳元晉援後山送坡仙故事至惠之海豐而別作詩四章云  其四", "paragraphs": ["木種十年計，苓培千歲根。", "三生疑宿植，九殞志酬恩。", "遠送竟須別，百懷難具論。", "任安窮自分，義不辱公門。"]}