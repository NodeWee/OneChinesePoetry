{"author": "陳元晉", "period": "宋", "type": "诗", "title": "判府大帥督參寶謨戶部先生持漕節來長沙繼陞帥守追惟平菴先生分教是邦越四十有九年而多士尊仰說服如一日廼市地立祠以慰士心祠成門下士陳某拜手稽首而詩之曰", "paragraphs": ["佩璐騎麟返帝旁，屐痕所在尚芬芳。", "泉行地脈家家井，月到天心處處光。", "模範百年垂藻泮，蒸嘗千古奉桐鄉。", "教忠况有無窮澤，衮衮湘流一派長。"]}