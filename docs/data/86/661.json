{"author": "陽枋", "period": "宋", "type": "诗", "title": "峽州程彥彪簽判賦桃花菊讀之良有佳致嗣韻敬呈覺其東塗西抹也", "paragraphs": ["羣芳發天機，妍媸太紛競。", "秋菊繁有徒，色以黄爲正。", "淵明具卓識，主一無多柄。", "日鋤三徑荒，取友霜松勁。", "後人悅紛華，逐物情其性。", "不見黄居中，方隅靡從令。", "綠衣尊間色，心憂切吟詠。", "陶菊抱幽姿，漢廣絕游泳。", "紅紫雜賦形，變化理難竟。", "妖嬈妬端莊，超乘誇捷逕。", "黄花秋露中，心與晚色凈。", "品類富脂鉛，盛服粧亦靚。", "佛頭詫奇裝，桃花卑異姓。", "殿荷呼是兄，先梅可稱孟。", "就中甘作君，今古有同敬。", "伊其標上藥，隠居重題評。", "汲泉擷芬英，神功治未病。", "味真乏佳色，苦坐芳筵屏。", "輕身引華年，蓍龜堪鑑鏡。", "獨立傲秋霜，高風誰景行。", "嘉哉夷齊賢，不仕西周盛。", "解約紫茱君，梗檜延福慶。", "登高睨八荒，期活蒼生命。", "君家甕頭春，胚腪歸酒聖。"]}