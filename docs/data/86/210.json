{"author": "陳元晉", "period": "宋", "type": "诗", "title": "胡文昌和東坡子由彭城月詩併錄澹菴新州以所和見示索和", "paragraphs": ["澹菴眼似坡仙高，眇視軒冕如秋毫。", "忠臣要作社稷計，那知平陸生風濤。", "當時蓋亦輕餘子，富貴轉頭真逝水。", "汗青不朽姓字香，百世聞風尚興起。", "函關正要封泥丸，金陵王氣開龍蟠。", "一書乞借尚方劍，搢紳環睨心爲寒。", "要扶鑾駕還都汴，鼎鑊在前顔不變。", "低頭辦了著南冠，歛手笑還丞相板。", "飛鳶跕跕古錦山，氣老益壯窮益堅。", "銀河流空月照地，肺肝洞作冰玉看。", "緬懷坡仙亦大好，詩比離騷興香草。", "持杯滿滿賀素娥，嶺海百年逢二老。", "聞孫趾美德不貧，清文高節猶前人。", "何當佳話重拈出，只慙授簡梁園客。"]}