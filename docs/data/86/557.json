{"author": "陳鑒之", "period": "宋", "type": "诗", "title": "同劉叔泰放步湖邊入靈芝寺坐依光良久叔泰誦坡仙好把西湖比西子之句予因賦古風一首", "paragraphs": ["劉郎喚我出，勝處意所便。", "清寒柳桃風，濃淡杉檜烟。", "僧廬自生香，步繞古佛前。", "依光偶不扃，坐數禽聯翩。", "平林度清磬，遥隄簇歸船。", "湖山露真態，鷗點溶溶天。", "形容幾吟筆，剛道妝抹妍。", "莫作西子看，正如姑射仙。", "相知喜值予，微笑生清漣。"]}