{"author": "陳元晉", "period": "宋", "type": "诗", "title": "帥節留先生兩年粵服氓獠安之一日疏十宜歸欲袖手板還丞相言者猶不之置上命以釐廷之祿解印東歸門生臨川陳元晉援後山送坡仙故事至惠之海豐而別作詩四章云  其一", "paragraphs": ["手疏宜歸十，心知昨夢非。", "鴻冥空費弋，鷗舞早知機。", "風急推潮落，雲閑剩雨歸。", "攀轅多少淚，海岸濕斜暉。"]}