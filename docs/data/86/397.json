{"author": "史彌寧", "period": "宋", "type": "诗", "title": "六亭爲邵陽登覽之勝識其名於千巖之詩稔矣廼今僅存其一方欲次第尋訪以仍舊貫不謂簿領得我心之所同然舂容大篇率先作倡而令君和章亦復繼至閔免賡酢用肩吾人相與祈成之意", "paragraphs": ["晨光泫露華，秋聲亂風葉。", "翛然步中庭，詩瘦單衣怯。", "塵銷玉宇浄，西爽浮雙睫。", "圍繞簿書叢，頗覺汗欲浹。", "吏散仍心清，窗泛鑪香浥。", "生平耆幽討，此意若爲愜。", "滄浪楚名郡，江澄山嵬嶪。", "流派瀟湘分，氣脈衡廬接。", "四序春無邊，萬象光有曄。", "閣束范寬手，天開畫屏摺。", "怡融田野間，夫耕而婦饁。", "林雞鳴喈喈，沙禽墮跕跕。", "千里趨農桑，渠肯事游俠。", "不晚刈黄雲，腰鎌忙劫劫。", "年豐多暇時，陳迹旋搜獵。", "六亭僅一存，感慨思足躡。", "訪古亟臨眺，樂此忘疲薾。", "騰身一柱峰，頫首百雉堞。", "懷哉千巖翁，騷壇未易躐。", "晝覽五言城，中宵勞夢蝶。", "詞鋒摧泰華，疇敢攖其鋏。", "有來二妙吟，驪珠粲盈笈。", "格律守蕭規，欲和可容輒。", "荒園竚更新，成趣期日涉。", "舊貫仍追還，輪奐頓增燁。", "繡谷酒一尊，杏岡琴三疊。", "蒼雪清肺肝，寒碧漱牙頰。", "凌虛及遐觀，崇成頼謀叶。", "廢興端有數，鮮裳換須捷。", "公餘約遨嬉，倘不負隨牒。"]}